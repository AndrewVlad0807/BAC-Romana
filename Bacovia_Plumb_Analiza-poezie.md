PLUMB

George Bacovia

Încadrarea în curentul literar, evidențiindu-se două trăsături

Tema reflectată în comentarea a două imagini/idei poetice

Elemente de compoziție/ structură/ limbaj artistic:

-titlul; relația dintre incipit și final



Dormeau adânc sicriele de plumb,
Și flori de plumb și funerar veștmânt -
Stam singur în cavou… și era vânt…
Și scârțâiau coroanele de plumb.

Dormea întors amorul meu de plumb
Pe flori de plumb, și-am început să-l strig -
Stam singur lângă mort… și era frig…
Și-i atârnau aripile de plumb.



Cuvinte-cheie:

Simbolism: simbol, sugestie, corespondențe, muzicalitate, cromatică, teme/motive specifice

Tristețe metafizică

Spleen existential

Solitudine absolută în fața neantului

Sfârșitul continuu

Univers închis

Imagine tanatică

Eșec existențial, traseu existențial regresiv














Universul imaginar al operei lui G. Bacovia sintetizează viziunea sui-generis asupra lumii  și impune receptării o paradigmă simbolistă, prin intermediul convențiilor constitutive ale curentului  care evoluează spre formele moderniste.

Încadrare în program estetic

Poezia emblematică a acestui univers liric ce deschide și dă titlul primului său volum, publicat în 1916, Plumb, încifrează, în concentrarea ei maximă, tipic bacoviană, o adâncă imagine tanatică, înfățișând atât întreaga recuzită a simbolismului: cultivarea simbolului, corespondențele, teme și motive specifice, sugestia, muzicalitatea interioară a versurilor, conform principiului simbolist muzica înainte de toate -P. Verlaine, cât și distanțarea de canoanele acestuia.

- O primă trăsătură a acestui program estetic vizează simbolul, ca element definitoriu, ce mediază cunoașterea pe calea analogiei, semnificațiile transmițându-se printr-o vorbire aluzivă, prin tehnica sugestiei, conform principiului: a sugera obiectul este visul. Sicriul, cavoul numesc spațiul tanatic și simbolizează spațiul închis (claustral): odaia, orașul, propriul trup, destinul, universul  întreg, determinând tristețea metafizică și spleenul existențial. Coroanele reprezintă înfăptuirile, creațiile omenești devenite derizorii, stridente prin pretenția de a se sustrage timpului, creând impresia de cerc fatal, de univers închis și accentuând atmosfera terorizantă.  Strigătul deznădăjduit,  de o sonoritate stridentă, este protest, o încercare de salvare din neant, chemarea din moarte a ființei prin cuvântul poetic, prin artă, ca în mitul lui Orfeu și Euridice,  dar este neauzit, sortit eșecului, exprimând doar disperarea, suferința, incapacitatea de comunicare cu lumea sau cu sinele.

- O altă caracteristică simbolistă este reprezentată de corespondențe, afinități invizibile între macrocosm și microcosmos, se reflectă în configurarea celor două planuri din poezia Plumb: primul catren schițează reperele realității exterioare, figurându-se un spațiu simbolic, al morții, al vidului existențial în care ființa este captivă; cel de-al doilea catren configurează universul interior, dar nu ca univers compensatoriu, ci ca invariantă a lumii exterioare, într-o relație de corespondență specifică imaginarului poetic simbolist. Eul liric, prin mărcile specifice (verbe la persoana I: stam, am început, adjectiv pronominal posesiv: meu), comunică vidul interior,  senzația de sfârșit continuu perceput ca proiecție a solitudinii absolute în fața neființei, a neantului.

II.	Tema reflectată în comentarea a două imagini/idei poetice

Tema  este reprezentată de  condiția tragică a ființei umane, definită de eșecul existențial, de solitudinea absolută în fața neantului. Drama eului este triplă: existențială, determinată de oboseala de a fi, de ostilitatea universului și neputința găsirii unui refugiu, erotică întrucât cuplul se destramă,  are angoasa sfârșitului, iar eul rămâne însingurat  și poetică, deoarece harul creator este resimțit ca o povară, ca damnare.

Sintagma stam singur în cavou...și era vânt..., exprimând raportul fragil dintre eul liric și realitatea împietrită în tiparele morții, concentrează sentimentul obsedant al solitudinii absolute, autorul mărturisind: cred că omul s-a născut să fie singur. Vântul reprezintă singurul element de mișcare în acest cadru mineralizat și poate simboliza efemeritatea existenței, dar și neliniștea spiritului captiv sau o precară manifestare a transcendentului.

Ideea este reiterată în a doua strofă: stam singur lângă mort..și era frig..., lexemul mort reprezentând imaginea ființei iubite, moartea erosului, a eului sau a Universului. Expresia absolută a îndepărtării definitive de viață se regăsește chiar la începutul strofei:  Dormea întors amorul meu de plumb, în care metafora Dormea întors reprezintă întoarcerea cu fața spre apus, spre enigma tulburătoare a morții, motivul regăsindu-se la L. Blaga și M. Sadoveanu. Amorul meu de plumb sugerează  efemeritatea iubirii/ destrămarea cuplului ce are angoasa sfârșitului/ stingerea mitului dragostei/ pierderea credinței în absolutul iubirii sau în harul creator ce devine damnare. Deznădejdea ființei umane are ca efect frigul ce cuprinde întreg universul și sufletul tulburat impregnat cu răceala neființei. Lumea bacoviană are aspectul unei închisori ontologice,  în care existența omului devine o agonie fără sfârșit, din care nu există posibilitate de salvare.





Elemente de compoziție și de structură


A.      Relevant pentru prezentarea particularităților poeziei este titlul,  element de paratextualitate, ce identifică o creație și realizează legătura între universal real şi cel ficţional, o primă cheie interpretativă, conturând un orizont de așteptare la nivelul lectorului, instanță semiotică superioară și ordonatoare. Titlul este alcătuit din lexemul plumb ce devine prin recurență  laitmotiv al operei, simbol al tristeții disperate, al universului închis, reificat, sortit pieirii. Se proclamă astfel supremația plumbului ce devine  al cincilea element primordial. Acesta este un metal, element aparținând anorganicului, de culoare gri, ca semn al monotoniei, al lipsei de strălucire a Universului, autorul mărturisind:  Fiecărui sentiment îi corespunde o culoare. Acum, în urmă, m-a obsedat galbenul, culoarea deznădejdii. În plumb văd  culoarea galbenă. Plumbul ars e galben. Sufletul ars e galben. Plumbul apasă cel mai greu pe om. Forța lui m-a apăsat până la distrugere. Plumbul are o greutate specifică mare, sugerând apăsarea sufletească, povara existențială, este un metal magic, folosit în alchimie, cu funcționalitate negativă, transformând simboluri ale frumosului, ale vieții în simboluri ale morții. Sentimentele dominante sunt accentuate de laitmotivul plumb, ocurența vocalei închise încadrate de consoane subliniază tonul grav, de cântec premergător morții.



B.	Un alt element ilustrativ pentru specificul poeziei îl reprezintă  raportul dintre incipit și final,  praguri textuale, ce transferă semnificaţiile de la nivel macrotextual în versurile de intrare şi de ieşire din universul ficţional.

-Prin personificarea dormeau sicriele este generalizată ideea morții universale ce cuprinde și materia. Verbul la imperfect  evidențiază, prin aspectul durativ, realitatea permanentă a somnului asociată visului, ce reprezintă o  o anticameră a morții, și se transformă în coșmar. Enumerația  sicriele de plumb/ și flori de plumb și funerar vestmânt conține elemente din recuzita clasică a morții. Florile, de obicei simboluri ale frumuseții, ale vieții, ale regenerării, sunt împietrite și transformate în imagini tanatice, iar ființa omenească devine absență:  funerar vestmânt. Somnul de plumb stăpânește toate ariile realului, subliniind tragicul.


- În versul final, epitetul metaforic aripile de plumb, amintind de aripile uriașe ale albatrosului lui Baudelaire, caraghioase pe pământ/  sau de încercarea de evadare din labirint a lui Icar/ de îngerul decăzut sugerează înlocuirea zborului ascendent  asociat planului divin/ sacru cu prăbușirea surdă și grea, implacabilă în neant, omul situându-se  pe un traseu regresiv îndreptat iremediabil spre moarte.


În concluzie, în opera sa, autorul George Bacovia transfigurează realitatea și întemeiază prin Logosul creator o lume originală, propunând lectorului „un pact ficțional”(U. Eco), ce are ca efect catharsisul.