Joc secund

Încadrarea în curentul literar, evidențiindu-se două trăsături

Tema reflectată în comentarea a două imagini/idei poetice

Elemente de compoziție și de limbaj artistic:

-titlul;/-imaginar poetic reprezentat prin secvențele textuale


Încadrarea în curentul literar, evidențiindu-se două trăsături

Ion Barbu este creatorul unei paradigme lirice singulare, iniţiatice, esența gândirii sale poetice aparținând Modernismului, promovat de E.Lovinescu.

Poezia Din ceas, dedus..., publicată în volumul Joc secund, aparţine ultimei etape din creaţia lui Barbu, cea ermetică, precedată de etapa parnasiană şi etapa baladic- orientală. Opera este un model de concizie lirică, ce se constituie într-o artă poetică modernistă, atât prin concepția poetului asupra artei, cât și prin faptul că reprezintă un adevărat cod ce conține înțelesurile profunde ale universului liric barbian, univers unic în literatura română. ”Modul de existență pe care ni-l propune poezia ermetică a lui I. Barbu este viața în spirit”(T. Vianu)

Poetul optează pentru conceptul modern de poezie pură, cultivat de Paul Valery şi de Mallarme, iar modernismul liricii barbiene este de factură ermetică, prin forma sa încifrată: viziunea artistică inedită, construită pe simboluri plurisemnificative; temele specifice, precum cunoaşterea; problematica existenţialistă; condiţia tragică a fiinţei umane; creaţia; iubirea; moartea; ambiguitatea (nu se indică sensul, ci se caută zonele de mister ale cuvintelor); referentul poetic nedeterminat; metaforismul; modul particular de folosire a limbajului; varietatea lexicului; amestecul registrelor stilistice; asocieri insolite; sintaxa poetică dificilă; topică afectivă; dislocări sintactice; elipse.

Limbajul, în poezia barbiană, renunţă la funcţia sa de comunicare, bazată pe sensuri care trimit la noţiuni şi pe legături sintactice logice, activându-şi virtuţile ascunse, strict sugestive. Discursul liric, structurat în două secvenţe poetice, corespunzătoare celor două catrene,  este neobişnuit,  surprinzător mai ales prin sintaxa poetică dificilă, G. Călinescu definind ermetismul din ”Joc secund”ca fiind mai mult de ”dificultate filologică,  permiţând doar celor iniţiaţi refacerea legăturilor dintre cuvinte.” Din punct de vedere prozodic, poetul nu renunță la canoanele metricii tradiționale, ci, dimpotrivă, găsește în respectarea acestora un mijloc suplimentar de încifrare a mesajului poetic. Astfel, în spațiul rigid al formei prozodice, poetul apelează la dislocări, inversiuni și elipse, textul dobândind caracter ermetic. Cele două catrene au versuri lungi cu măsura de 13-14 silabe, rimă încrucișată și ritmul iambic. Prima strofă are dominanță nominală, constituindu-se într-o propoziție eliptică de predicat, iar a doua strofă este predominant verbală, fiind o frază ce include coordonări și subordonări, inversiuni, dislocări sintactice: ”meduzele când plimbă sub clopotele verzi”. La nivel lexical, predomină termeni abstracți, neologici, din limbajul științific: dedus, nadir, însumare, ce creează un efect de imobilitate, de fixare a elementelor, pentru a putea fi contemplate. Câmpul semantic al muzicii: harfe, cântec, clopot, sugerează  aspectul muzical, incantatoriu al poeziei.

Metaforismul: exclamația retorică: ”Nadir latent!” poate fi concluzia revelatoare a primei strofe, denumind metaforic poezia  sau poate fi definirea poetului, situat simbolic într-o poziție opusă față de zenitul lumii fenomenale. Sub semnul zenitului stau lumina solară, realitatea, contingentul, figurate prin imaginile din primul catren: ceasul, cirezile agreste, în vreme ce la antipod, nadirul reprezintă spațiul pur, înlănțuit în misterele spiritului, ale poeziei.

Tema reflectată în comentarea a două imagini/idei poetice

Fiind o ars poetica, tema este reprezentată de concepția despre poezie și despre rolul creatorului. Pentru I. Barbu,  poezia este „ un semn al minţii”, „o prelungire a  geometriei”, căci „există, undeva, în domeniul  înalt al geometriei, un loc luminos unde se întâlneşte cu poezia”. Tema este esenţializată în structura „joc secund”: poezia nu izvorăşte din realitate, ci din reflexul acesteia în oglinda spiritului, un joc superior, al ideilor platoniciene, al esenţelor.  Dacă jocul prim este al Demiurgului ce creează lumea, jocul secund aparține poetului ce plăsmuiește un univers posibil pornind din viaţă, fără a se confunda cu ea.  Menirea poetului este de a cuprinde în cântecul său esenţa, profunzimea lumii ce se oglindeşte în conştiinţa sa şi de crea, din vibraţii, un univers atemporal şi imaterial: ”Poetul ridică însumarea/ De harfe răsfirate”. Poetul însemnează, conferă coerență acestui nou spațiu, adună ”harfe răsfirate”, esențele estetice ale realității fenomenale, într-un gest demiurgic, și le reflectă într-un zbor care nu e înălțare în real, pentru că s-ar pierde, ci coborâre în spiritual, spre profunzimile ființei și ale gândului, spre esențele nevăzute ale lucrurilor, apropiindu-se astfel de lumea eternă a Ideilor și nu depărtându-se de ea, ca în concepția platoniciană.

Motivul central este cel al oglinzii, prin care realitatea se reflectă  în esenţa fiinţei, realizându-se astfel  ieşirea din lumea experienţei imediate şi  intrarea într-o suprarealitate ideală.  Oglinda are rolul de a decorporaliza obiectele, transformându-le în propriile lor virtualităţi, devenind simbol al spiritului în care se reorganizează universul.

Elemente de compoziție și de limbaj artistic

Titlul: Poezia nu are un titlu propriu-zis, aceasta constituind o formă de elipsă, de încifrare a sensului, căci titlul este suspendat  de poet, dar dedus de lector fie prin transferul titlului întregului volum („Joc secund”),  fie prin folosirea sintagmei din versul iniţial („Din ceas, dedus...”). Structura „joc secund” ilustrează concepţia filosofică platoniciană despre artă, considerată o copie (mimesis) a realităţii, ea însăşi o copie a ideilor eterne, concepţie pe care Barbu o revalorizează.  Dacă, în concepţia platoniciană, arta este o copie a realităţii, care, la rândul ei, este o copie a Ideilor eterne, în viziunea lui Barbu  arta se apropie de Lumea Ideilor, căci e reflectare a realităţii în esenţa fiinţei, nu o imagine a lumii, ci filtrare, „semn al  minţii”, o sublimare a vieţii prin retorsiune. Poezia reprezintă lumea purificată în oglindă,  rezultată din reflectarea spiritului nostru: orice creaţie porneşte din contingent („din ceas”), pe care îl anulează, prin transfigurare, pentru a se crea un univers „mai pur”, al esenţelor.

Sintagma „din ceas, dedus” sugerează, atât contingenţa temporală, evanescentă prin metafora ceasului, cu rezonanţe blagiene, ce măsoară destrămarea, subliniind efemeritatea umanului, cât şi esenţa operei de artă ce neagă temporalitatea abstrăgându-se contingentului. Metafora ceasului anunţă mecanismul transfigurării artistice, ca experienţă de esenţializare şi abstragere din concret, astfel că timpul cronologic, istoric, ireversibil este anulat în spaţiul poeziei.



Incipitul

Poezia este, într-o primă definiţie lirică, „adâncul acestei calme creste”, o ieşire din contingent în pură gratuitate. Structura oximoronică „adâncul acestei calme creste” surprinde o imagine emblematică, atotcuprinzătoare a poeziei, de esenţă neptunică şi uranică, unind adâncimea, profunzimea cu înălţimea. „Calma creastă” se află dincolo de contingent, trangresează limitele temporale şi spaţiale, este imuabilă, pură, căci poezia reprezintă culmea fanteziei, materializare ultimă a harului poetic de esenţă divină .

„Mântuitul azur” este simbol al transcendentului ce adăposteşte spiritul divin creator. Se dezvăluie astfel realitatea fenomenală şi proiecţia ei ideală, interiorizarea ei în sens platonician, căci prin mecanismul transfigurării artistice, al sublimării(„intrată prin oglindă în mântuit azur”), esenţele concrete sunt anulate, păstrându-se doar valenţele lor estetice, pure.

Finalul

Matricea  creației este mitul  orfic: ”cântec istovește”, metamorfozând existența, sub semnul spiritului, al absolutului, al muzicii sferelor. Verbul la prezent etern ”istovește” sugerează cuprinderea întregului în cântec, dar și truda, efortul creator al poetului.  Datoria acestuia este ca, prin mijloacele specifice artei, să refacă armonia primordială a universului, esențializând, stilizând și încifrând prin imagini poetice neobișnuite valențele lumii, ascunse privirii directe. Așa cum meduzele captează sub clopotele lor cântecul mărilor, astfel și cuvintele simbol captează și încifrează viziunea artistică a creatorului: ”cântec istovește: ascuns, cum numai marea/meduzele când plimbă sub clopotele verzi.” ”Într-o metaforă concentrată, I. Barbu reia muzica de sfere eminesciană, permutând marea de stele în oceanul lichid ce-și plimbă aștrii scufundați (meduzele) sub clopote verzi”(M. Mincu).