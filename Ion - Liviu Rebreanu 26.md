Liviu Rebreanu, Ion

Evidențierea a două trăsături ale romanului realist, prezente în textul studiat

Roman obiectiv (cea mai puternică creaţie obiectivă a literaturii române- E. Lovinescu), doric, modern, fiind o oglindă selectivă, sintetică, întrucât realitatea a constituit pentru Rebreanu un pretext pentru a putea crea o altă lume cu legile ei, Ion reprezintă o capoderă de o măreţie liniştită, solemnă ca un fluviu american (G. Călinescu).

Romanul lui L . Rebreanu aparţine realismului în formula literaturii tari, răscolitoare (T. Vianu), opera  fiinţând în orizontul tragicului cu rezonanţe de epopee antică. Apar note naturaliste, prin separarea feliei de viaţă din complexitatea realului, acordându-se atenţie stărilor subconştientului, obsesiilor tiranice, laturii abisale a psihologiei, personajelor dominate de instinct. Fiind o operă realistă, se caracterizează prin:

-inspirația din realitate, ilustrare a principiului de mimesis,

-prezentare verosimilă, lipsită de idealizare, textul fiind ca o oglindă purtată de-a lungul unui drum (Stendhal),

-tematica socială, atitudinea critică,

-personaje tipice în circumstanțe tipice, produse ale mediului înfățișat, reprezentative pentru numeroase categorii umane și sociale (personajele fac concurență stării civile,  afirma Balzac), parcurgând însă drumul de la tipicitate la individualitate;

-cronotop realist.

Cronotopul este dublu valorizat: pe de o parte, satul fiinţează ca centrum mundi, ca  spațiu închis, cu un tipar de viață și de gândire statornicit prin tradiții, înfățișat într-un prezent etern, iar pe de altă parte, acțiunea se desfășoară într-un spațiu real, determinat geografic (Valea Someșului) și într-o durată reală, obiectivă (începutul secolului al XX-lea).

Spaţiul paradigmatic al acestei lumi este satul Pripas, al cărui model real poate fi Prislopul, marcat de toponimice sugestive (Râpele-Dracului, Cișmeaua-Mortului, Ulița Mare, Ulița din dos) și de simboluri care anticipează tragismul: fuiorul de fum albăstrui se opintește să se înalțe, dar se prăvale peste grădinile prăfuite, într-un eșec al verticalizării ce poate fi considerat o punere în abis a destinului uman. Timpul în care ființează această lume este o durată bivalentă: prezentul etern în care satul a rămas înapoi același, parcă nimic nu s-ar fi schimbat și timpul fragmentar ce definește condiția omului. Acțiunea începe și se sfârșește duminica, înfățișând circa doi ani din primul deceniu al veacului trecut ce se încadrează în curgerea implacabilă a timpului.

Personajul  principal, pivot al diegezei ce susține arhitectura narativă, este realist, tipic în împrejurări tipice, produs al mediului în care evoluează, parcurgând însă drumul de la tipologie la individualitate. Ion este tipic pentru categoria socială a țăranului sărac ce dorește pământ, dar individualizat prin psihologia complexă, urmărită în evoluție și prin trăsăturile naturaliste: obsesii tiranice, ființă neșlefuită, dominată de instinct. Refuză şansa de a-şi depăşi condiţia prin învăţătură, asumându-şi identitatea de ţăran din adolescenţă, căci între el şi pământ există o legătură profundă. Va ajunge, prin căsătoria cu Ana, în categoria țăranilor înstăriți, cu pământuri. Relaţia sa cu Ana şi cu Petrişor, copilul său, oglindeşte modificarea gravă a valorilor morale, întrucât nu are remuşcări la moartea Anei şi nu se simte culpabil nici când îi moare copilul, în care nu văzuse decât o garanţie a păstrării pământurilor. Este individualizat prin conflictul psihologic între cele două glasuri lăuntrice, chemarea pământului și vocea iubirii. Este victimă și călău în același timp, supus unor experiențe variate, încheiate altfel decât și le-ar fi dorit, astfel că romanul devine istoria unui eșec, un eșec în planul valorilor umane.


Tema și  ilustrarea acesteia prin comentarea a două secvențe


Tema prezintă condiția umană sub semnul patimii ca formă a instinctului de posesiune (N. Manolescu) ce se manifestă atât ca pasiune organică a ţăranului român pentru pământ , cât şi ca pasiune erotică. Iubirea devine hybris ce încadrează existenţă într-un tipar tragic, prin asociere cu moartea, iar destinul capătă funcţie de suprapersonaj, Savista fiind mesagerul acestuia. Tema naţională este ilustrată prin înfăţişarea existenţei satului din Transilvania, aflată sub stăpânire austro-ungară.

Temele sunt evidențiate în secvența horei de duminică, pagină de etnografie, nucleu de instinct primar dezlănţuit, metamorfozându-se simbolic într-o horă a soartei, ce prezintă personajele şi nexurile dintre acestea, stratificarea clară a societăţii rurale (bocotanii şi săracii, intelectualii şi ţăranii), prefigurând conflictele. Utilizând tehnica detaliului semnificativ, naratorul focalizează pe comportamentul lui Alexandru Glanetașu, care, ca un câine la ușa bucătăriei trage cu urechea. Scena horei evidenţiază și dilema existenţială între cele două chemări şi o primă opţiune a eroului: ezitând între Florica cea frumoasă, dar săracă şi Ana, care era urâțică, slăbuță, dar bogată, Ion o va alege pe Ana, renunţând la Florica, pe care o iubeşte şi la care va reveni, în final, mânat de glasul iubirii. Ion o invită la dans pe Ana, căreia îi va da întâlnire în dosul șurii, pentru a fi feriți de cei de la horă, deși nu-i fusese dragă Ana...,iubise pe Florica... Dar Florica era mai săracă decât dânsul, iar Ana avea locuri și case și vite multe. Apare Vasile Baciu care-l numește pe Ion sărăntoc, tâlhar și hoț, iar mai târziu, la cârciumă, se declanșează conflictul cu George, manifestat acut în momentul încăierării, fiind o confruntare pentru mâna Anei. Înstăritul George plătește lăutarii, dar Ion cel sărac ipostaziază căpetenia tinerilor din Pripas. Scena doborârii lui George anticipează finalul romanului, când,  rolurile se inversează, George omorându-l pe Ion cu o sapă, unealtă de lucru a pământului atât de drag.


La nuntă, Ana, fiind însărcinată, nu joacă, iar Ion dansează cu Florica. Glasurile interioare ale flăcăului se suprapun, acesta realizând că împreună cu pământurile trebuia să o ia și pe Ana, în timp ce Florica îi apare mai frumoasă ca totdeauna. Odată ce pământul este dobândit, obsesia pentru acesta dispare și este înlocuită de obsesia pentru Florica, ce se concretizează în timpul dansului prin substituția Anei cu Florica: ce-ar fi dacă aș lua pe Florica și-am fugi amândoi în lume? Și să rămân tot calic pentru o muiere? Ana privește la jocul pătimaș al lui Ion cu Florica de parcă Florica era mireasa lui și, în acea clipă, Ana tresări ca mușcată de viperă. Simți că nădejdile ei de fericire se risipesc și că ea se prăvale iar furtunos în aceeași viață nenorocită. Reacția Anei ilustrează șocul emoțional puternic al personajului bovaric, nevoit să înfrunte datele dure ale  realității.  Întreaga existență a Anei, de când se îndrăgostește de Ion, se consumă într-un orizont al ispitei thanatice: gândul morții i se coborî în suflet ca o scăpare fericită. Violența lui Ion față de Ana, manifestată și  modul în care i se adresează: Da omoară-te dracului că poate așa am să scap de tine!, indiferența față de suferința ei accentuează această dorință. Scena sinuciderii Anei, de factură naturalistă prin stilul frust de a înfățișa moartea ei, apare ca o sugestie a zădărniciei zbaterilor omenești într-o lume prea mare și indiferentă în mecanica ei implacabilă.


Componente textuale


Relevant pentru prezentarea particularităților romanului realist este titlul, instanță semiotică superioară și ordonatoare, element de paratextualitate, ce realizează legătura între universul ficțional și lumea reală, deoarece reprezintă o primă cheie interpretativă. Are valoare anticipativă şi simbolică, întrucât încărcătura semantică a prenumelui reprezentativ pentru comunitatea satului românesc, în care  toți flăcăii din sat sunt varietăți de Ion (G. Călinescu),  sugerează intenția autorului de a construi o figură simbolică a țăranului român. Structura romanului urmăreşte însă două planuri, unul evocând viaţa ţăranilor, ilustrată prin destinul lui Ion, celălalt reliefând momente din lumea intelectualilor, grupată în jurul familiei Herdelea. Romanul prezintă o dublă alienare: a ţăranului fără pământ, disperat din cauza sărăciei, şi a intelectualului de la sat, sfâşiat de datoria faţă de neam şi nevoile care îi asaltează existenţa.

Incipitul și finalul,  praguri textuale, esenţializează viziunea asupra lumii, transferând semnificaţiile de la nivel macrotextual în formulele de intrare şi de ieşire din universul ficţional, caracterizându-se prin simetrie.  Incipitul şi finalul creează imaginea de corp sferoid, a unei lumi în care începutul se confundă cu sfârşitul, în consonanţă cu viziunea ciclică asupra existenţei. Între cele două secvenţe se închide un destin tragic, ciclul existenţial fiind sugerat de metafora drumului, dublu semnificat ca drum al vieţii şi al morţii, ca simbol al intrării şi ieşirii din spaţiul ficţional, fiind învestit cu funcţia metatextuală. Drumul personificat în incipit, cu ajutorul verbelor de mişcare alertă (aleargă, spintecă, dă buzna, coboară), merge tânăr, sprinten şi nerăbdător spre Pripas, fiind singura cale de acces în această lume. Sugestia coborârii în Infern este înfăţişată prin toponimele Cişmeaua Mortului, Râpele Dracului şi prin prezenţa râului peste care trece. Nemişcarea şi liniştea ce urmează descrierii drumului sunt ca o pauză în marele spectacol al lumii ce permite instaurarea unei durate imaginare.  În final, pe acelaşi drum înfăţişat însă la o altă vârstă, bătrân, bătătorit, încolăcindu-se leneş,  ca o panglică cenuşie, care se întinde, familia Herdelea pleacă din sat, închizând cercul romanului.

Inserţia unor elemente ce apar în incipit şi sunt reiterate în final conferă operei simetrie şi circularitate. Astfel, în incipit, pe o cruce strâmbă se vede un Hristos cu faţa spălăcită de ploi ce îşi tremură jalnic trupul de tinichea ruginită, aducând sugestia unui spaţiu desacralizat supus în mod fatal eroziunii timpului, iar în final, Hristosul cu faţa poleită de o rază întârziată parcă-i mângâia. Spaţiul este purificat, catharsisul fiind relevat aici prin lexemele afectate ideii de divinitate ce aparţin unui câmp semantic al beneficului.