O SCRISOARE PIERDUTĂ

I.L.CARAGIALE

Evidențierea a două trăsături ale comediei, prezente în textul studiat

Prezentarea temei, prin raportare la două secvențe

Componente textuale:- conflict/ modalități de caracterizare/ limbaj/ indicații ale autorului etc


Evidențierea a două trăsături ale comediei, prezente în textul studiat

O scrisoare pierdută este o comedie, specie a genului dramatic,  în care comicul de moravuri se asociază cu cel de situaţii, de nume, de limbaj, de caracter, de intenție, având un conflict derizoriu, un final fericit şi un sens moralizator, căci ridendo castigat mores. Strălucit precursor al teatrului modern, Caragiale realizează o sinteză deosebită între realismul critic, elementele clasice (interesul faţă de ceea ce este permanent în natura umană şi pasiunea echilibrului, ilustrată de compoziția simetrică a celor patru acte însumând 44 de scene) și componentă modernă ce rezidă în comicul absolut prin transformarea existenţei într-o farsă şi depersonalizarea individului devenit mască acoperind vidul interior.

Realismul este evidențiat de:

-inspirația din realitate, ilustrare a principiului de mimesis,

-prezentare verosimilă,

-tematica socială, atitudinea critică,

-personaje tipice în circumstanțe tipice, produse ale mediului înfățișat, reprezentative pentru numeroase categorii umane și sociale, parcurgând însă drumul de la tipicitate la individualitate;

-cronotop realist.

O trăsătură realistă se referă la personaje, care sunt ridicole prin trăsăturile negative, stârnind râsul cu scop moralizator deoarece, crede autorul, nimic nu-i arde mai tare pe ticăloşi ca râsul. Personajele lui fac concurenţă stării civile, Caragiale fiind considerat cel mai mare creator de tipuri din literatura română. Inspirate din realitate, personajele întruchipează defecte umane evidențiate prin comicul de caracter, încadrându-se în clase tipologice, precum încornoratul - Trahanche, junele – prim (Tipătescu), cocheta adulterină, Zoe, politicianul ticălos (Cațavencu) sau prost (Farfuridi), Dandanache fiind mai prost ca Farfuridi și mai canalie decât Cațavencu.  Deși aparțin tipologiei clasice, pentru că au o dominantă de caracter, personajele se apropie de realism fiind individualizate prin limbaj, elemente de statut social și psihologic. Astfel, statutul social al lui Ștefan Tipătescu este de om politic, prefectul județului, reprezentând puterea executivă, dar spre deosebire de ceilalți este un om instruit. Superior celorlalţi prin pregătire, avere, statut social (caracterizat de către Pristanda, printr-o semnificativă triadă- avere, putere, iubire: moșia, moșie, foncția, foncție, coana Joițica, coana Joițica), Tipătescu are conștiința puterii absolute, folosind funcţia învestită  ca privilegiu  personal, în  avantaj propriu, dovedind  moravurile specifice clasei politice. El renunță la o carieră strălucită în structurile superioare ale partidului la București pentru a rămâne în orășelul de munte.  Zoe și Tipătescu nu fac greșeli de exprimare, nu sunt sancționați prin comicul de limbaj, imoralitatea lor manifestându-se în planul vieții de familie, prin existența triunghiului conjugal și prin implicarea în măsluirea alegerilor, aspecte ce definesc statutul moral.  Inteligent, educat, Tipătescu este om de acțiune, cu un temperament coleric. Deși statutul psihologic îl definește ca amorez, personajul transgresează această tipologie, fiindcă este gata   să-și asume responsabilitatea față de femeia iubită, căreia îi propune să fugă cu el. Comicul onomastic evidențiază sugestiv trăsăturile fundamentale, cuvântul tip de la care este derivat numele personajului îl desemnează ca pe un om cu o personalitate puternică, fiind însă banalizat prin atașarea sufixului escu. Mai mult, între măștile sale se numără și aceea a unui personaj-reflector, singurul capabil să se distanțeze prin ironie de o lume pe care o amendează critic: Ce lume! Ce lume! Ce lume!


O altă caracteristică realistă este cronotopul vag precizat din dorinţa de generaliza fenomenele urmărite: în capitala unui judeţ de munte, în zilele noastre și dublu valorizat, prin dimensiunea obiectivă și cea simbolică. Spaţiul acţiunii este limitat obiectiv, dar spaţiul scenic este puternic simbolizat ca spaţiu de trecere cu deschideri multiple: primele două acte au ca decor anticamera casei prefectului, deci spaţiul privat, unde se iau, de fapt, deciziile politice; apoi sala mare a primăriei, spaţiu public al aparenţelor, dublat de un spaţiu al culiselor, în cabinetul primarului; în ultimul act, grădina Zoei, spaţiu privat, care e comunicant cu cel public (grădina publică). Timpul diegetic este limitat la trei zile din luna mai a anului de graţie 1883, marcate de lupta politică, discursurile, desemnarea candidatului, încheierea alegerilor şi sărbătorirea publică a câştigătorului. Această durată limitată aminteşte regula unităţii de timp din teatrul antic.


Prezentarea temei, prin raportare la două secvențe comentate

Tema prezintă condiția umană din perspectiva degradării vieţii publice şi private, în timpul unei bătălii electorale, în capitala unui judeţ de munte, comedia înfăţişând şi corupţia vieţii politice, lupta pentru putere, imoralitatea vieţii de familie. Conflictul derizoriu al jocului de interese îmbracă aparenţa unui conflict politic, amplificat prin tehnica bulgărelui de zăpadă.



Secvențele reprezentative:

Zoe și Tipătescu par să formeze inițial un cuplu care luptă să înlăture pericolul iminent, dar care vor acționa contradictoriu odată cu pierderea scrisorii. Dacă Zoe este dispusă să-l susțină pe Cațavencu în alegeri, prefectul consideră că adversarul său politic trebuie nimicit: vrea să ne omoare, trebuie să-l omorâm. De aceea, arestarea lui Cațavencu este dezaprobată de Zoe care gândește în termeni politici (ce-o să zică la București guvernul când o afla?), dar pare îngrijorată și de soarta iubitului ei: cum o să mai poată să rămâne Fanică prefect? Reprezentativă este Scena VI din Actul al II-lea, când Zoe apelează la tot arsenalul feminin pentru a-l convinge pe prefect că soluția salvatoare este susținerea candidaturii lui Cațavencu. Inițial, plânge și, umilă, recunoaște că a comis o nerozie fără seamăn. Trece apoi la persuasiune, cu mijoacele șantajului sentimental, continuă cu alte argumente pentru ca, de pe culmile indignării (ce vuiet! ce scandal!), Zoe să se arunce în brațele disperării: să mor! Să mor dacă asta voiești! În fața acestui dezastru evocat de Zoe, Tipătescu îi propune să fugă în lume împreună, dar Zoe este realistă și nu vrea să renunțe la tot pentru iubire (ești nebun?). În relația celor doi, femeia este polul rațional, puternic, ce deține controlul asupra situației, iar prefectul cedează de dragul Zoei: în sfârșit, dacă vrei tu... fie!


În ultimul act, Scena I,  Zoe este disperată, întrebându-se unde ar putea fi Cațavencu, care a dispărut fără urmă, iar Tipătescu pare mai relaxat și încearcă să o calmeze, sugerând că absența lui Cațavencu ar putea însemna că nu mai reprezintă o amenințare reală, întrucât,  dacă Nae Cațavencu ar fi putut să publice scrisoarea, ar fi făcut-o deja. Cu toate acestea, Zoe este mult prea afectată de situație pentru a se liniști. Ea descrie în detaliu chinul prin care a trecut în ultimele două zile, considerând că Tipătescu a greșit strategia, mizând pe un joc periculos cu Nae Cațavencu și pierzând controlul asupra situației. Își simte onoarea și viața puse în pericol, deoarece crede că Cațavencu va folosi scrisoarea împotriva ei. În următoarele scene, Zoe află de la Dandanache, sosit pentru festivitățile electorale, că și el s-a folosit de o scrisoare de amor găsită, pe care nu a înapoiat-o, ci a păstrat-o pentru următoarele alegeri. Comicul este accentuat de confuzia lui Dandanache care îl consideră pe Tipătescu soțul Zoei: și domnul? Bărbatul dumneaei? Cațavencu mărturisește că și-a pierdut în timpul încăierării pălăria în căptușeala căreia ascunsese scrisoarea, dar apariția Cetățeanului turmentat rezolvă situația, căci el găsise pălăria lui Cațavencu și, descoperind scrisoarea, o înapoiază ”adrisantului”. Zoe, recăpătând scrisoarea, devine triumfătoare, iar Tipătescu este mulțumit de fericirea ei. Astfel, deznodământul este vesel: personajele se împacă, iar Nae Cațavencu va conduce festivitățile în cinstea lui Agamemnon Dandanache, toți bucurându-se de binefacerile unui sistem ”curat constituțional”.



Componente textuale:- conflict/ modalități de caracterizare/ limbaj/ indicații ale autorului etc

Relevant pentru prezentarea particularităților comediei este titlul, instanță semiotică superioară și ordonatoare, element de paratextualitate, ce realizează legătura între universul ficțional și lumea reală, deoarece reprezintă o primă cheie interpretativă. Are valoare anticipativă, întrucât avertizează cititorul asupra conflictului fundamental al operei, scrisoarea pierdută fiind  obiectul buclucaş generator de conflict (G. Călinescu) ce apare în dublă ipostază:  scrisoarea lui Caţavencu,  de la Tipătescu la Zoe şi  a lui Dandanache, de la soţia unui prieten către un becher. Substantivul cu articol nehotărât o sugerează faptul că acea scrisoare este doar unul dintre multele mijloace de şantaj în lupta politică.  Scrisoarea, motiv central,  are mai multe roluri:

-este utilizată ca armă de şantaj în vederea parvenirii;                                                                                                        -îndepărtează masca onorabilităţii personajelor;                                                                                                                                       -creează diferite stări de la speranţă până la teamă şi chiar spaimă.

Dacă se urmăresc avatarurile scrisorii se observă că circuitul acesteia este închis: pierdută de Zoe, găsită de Cetaţeanul turmentat, sustrasă de Caţavencu şi apoi în sens invers: pierdută de Caţavencu, găsită de Cetaţeanul turmentat şi returnată coanei Joiţica.  Prin repetarea situaţiei scenice (cele două scrisori), scrisoarea pierdută devine simbol al corupţiei, al compromisului, al imoralităţii, dar şi al depersonalizării individului într-o lume în care până şi sentimente ca iubirea, onoarea, prietenia ajung obiecte de negociere.

Didascaliile

Un alt element relevant al textului dramatic îl constituie didascaliile, forme de prezență a eului dramatic în text ce dețin diferite funcții: de regie, de control, de interpretare. Indicațiile autorului se pot regăsi atât înaintea textului dialogat, cât și în interiorul acestuia. Didascaliile se împart în două categorii: externe, precum titlul, lista personajelor, datele despre timpul și spațiul acțiunii, informații despre decor, și interne ce anunță numele personajului înaintea unei replici, decupajul dintre acte și scene, referindu-se la intrările și ieșirile din scenă ale personajelor, la mișcarea scenică, la  elementele nonverbale (mimică, gesturi) și paraverbale (ton, modulații ale vocii), stări afective etc.  Indicațiile autorului au un rol complex și pragmatic, deoarece construiesc, în imaginarul lectorului sau în realitate, o scenă de teatru, adaugă noi semnificații mesajului textual și ajută la caracterizarea personajelor. La începutul operei, se prezintă lista de persoane,  sugerându-se similitudinea cu tipurile umane din realitate și rolurile sociale: Ștefan Tipătescu, prefectul județului, Ghiță Pristanda, polițaiul orașului etc. Didascaliile conturează atât caracterizarea directă, ca în lista de prezentare de la începutul piesei, când se precizează statutul, funcția, calitatea: Tipătescu, prefectul județului/ puțin agitat;  Zoe, soția celui de mai sus, cât și caracterizarea indirectă, prin reliefarea gesturilor, mimicii, reacțiilor, mișcării scenice: Tipătescu  se plimbă cu pumnii încleștați, cu mirare și ciudă, Zoe, înecată, plângând, apoi revenindu-i deodată toată energia. Modalităților directe și indirecte realizate prin intermediul indicațiilor autorului li se adaugă limbajul din cadrul dialogului sau monologului dramatic, onomastica, situațiile comice, gesturile, comportamentul sau relațiile cu alte personaje. În didascalii, cronotopul este vag precizat: În capitala unui județ de munte, în zilele noastre; decorul: o anticameră bine mobilată... , anticipând actualitatea operei  care  invalidează teoria mutaţiei valorilor estetice a lui Eugen Lovinescu, cel ce afirmase că piesa nu va mai fi înţeleasă de generațiile următoare de cititori.