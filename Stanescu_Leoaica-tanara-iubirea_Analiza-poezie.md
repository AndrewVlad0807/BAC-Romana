Leoaică tânără, iubirea

Nichita Stănescu



Încadrarea în curentul literar, evidențiindu-se două trăsături

Tema reflectată în comentarea a două imagini/idei poetice

Elemente de compoziție și de limbaj artistic:

-titlul;/-imaginar poetic reprezentat prin secvențele textuale;/ -motive poetice;/-figuri semantice (tropi)


Încadrarea în curentul literar, evidențiindu-se două trăsături


Universul poetic impune receptării o paradigmă lirică neomodernistă, întrucât presupune o raportare directă, dar și ironic-nostalgică la estetica modernismului interbelic (neomodernismul fiind, în concepția lui M. Cărtărescu, un fenomen de replay cultural), caracterizându-se prin:

temele dintotdeauna ale lirismului: cunoaşterea, iubirea, creaţia, condiţia umană etc;

autenticitatea trăirii; subiectivitatea, sensibilitatea, afectivitatea, experienţe senzoriale, problematica eului (universul gravitează în jurul fiinţei creatoare: lirica antropocentrică, eul experimentează evenimente fundamentale ale fiinţei);

frumosul, element primordial al operei literare; autonomia esteticului;

spirit ludic, parodic; ironic; vitalism;

libertatea formelor de exprimare; atributele firescului; îmbinări lexicale inedite, inovații prozodice, rafinament compozițional, stilistic;

ambiguitate; orientarea către mit, către poveste;

preferinţa pentru metafore subtile, ermetism;

prefigurarea intertextualității specifice postmodernismului.

Poezia aparține volumului O viziune a sentimentelor, din prima etapă de creație, când sensul lumii este sensul iubirii, o lume a sufletului ce vizează sacralitatea plinătății.

1.Limbajul poetic se caracterizează prin ambiguitate, expresivitate, noutate, izvorâte dintr-o atitudine ludică sau ironică și prin predilecția pentru metafore insolite, zoomorfe (leoaica) și antropomorfe (îndrăgostitul, creatorul). Imaginarul poetic stănescian se dezvoltă pe două spații poetice: unul al datului concret, perceptibil, căruia îi corespund cuvintele, altul al posibilului, căruia îi corespund necuvintele. Ambiguitatea specifică neomodernismului se regăsește nu doar la nivelul limbajului, al imaginilor poetice, ci și la nivelul temei, întrucât poezia poate fi interpretată atât ca poezie de dragoste, cât și ca ars poetica.

În urma întâlnirii cu iubirea/ muza/ absolutul, are loc metamorfozarea omului, care s-a dematerializat și s-a transformat într-un deșert în strălucire.  Strălucirea deșertului (univers inefabil al cunoașterii nesfârșite)  reprezintă identificarea luminii cu absolutul, întrucât, așa cum considera chiar autorul, natura cosmosului e originar luminoasă. Mâna dusă la sprânceană, la tâmplă și la bărbie,  într-o mișcare ce conturează o jumătate de cerc, semn că, în absența iubirii/ frumosului, omul este imperfect, rămânându-i să aspire la unitatea primordială, constată ireversibila transformare: nu le mai știe. Omul s-a dematerializat fixându-se în planul ideilor, s-a abstractizat, constatând metamorfoza fiinţei la exterior, dar, mai ales, în interior. Prin suita de metonimii: fruntea, care numește gândirea, sprânceana ce sugerează cunoașterea prin contemplare, bărbia aducând sugestia Logosului și a Erosului, se surprinde noua relație a eului cu sinele și cu lumea, care conduce la ideea de a reîncepe aventura cunoașterii pornind de la rolul simțurilor și al luminii: și alunecă-n neștire/ pe-un deșert în strălucire.


2.Prefigurând intertextualitatea specifică postmodernismului, poetul se înrudește cu M. Eminescu prin ilimitarea combinatorie, cu Blaga prin depersonalizarea si dispersia în etern, cu Arghezi prin inovațiile limbajului poetic, cu I. Barbu prin capacitatea de încifrare a mesajului în formule unice, ermetism, geometrizare lirică. Metafora cercului de-a-dura amintește limbajul arghezian, iar comparația ca o strângere de ape pare un ecou peste timp al eminescianului cuibar rotind de ape.  Efectul iubirii asupra ființei este același ca la Eminescu, sufletul fiind tulburat de suferinţa ,,dureros de dulce” a voluptăţii erotice. În pofida diferenţei de limbaj, viziunea este similară celei exprimate în trecut de Eminescu în Odă (în metru antic): ”Când deodată tu răsărişi în cale-mi, / Suferinţă, tu, dureros de dulce…”; la ambii poeţi, solitudinea este anulată brusc de pătrunderea violentă şi bruscă (,,deodată” – Eminescu, ,,azi” – Nichita) a dragostei care le inundă fiinţa.




Tema reflectată în comentarea a două imagini/idei poetice

Poezia este deopotrivă un imn închinat iubirii și o ars poetica, temele fiind iubirea și creația. Se realizează suprapunerea celor două teme, întrucât iubirea este creație: iubirea reprezintă o stare de vibrație continuă, iar creația nu poate fi concepută în afara aceste stări de grație. Instanța lirică se dedublează, eul poetic fiind înfățișat în ipostaza îndrăgostitului, dar și a creatorului, devenind, prin întâlnirea cu iubirea/ frumosul, inspirația, centrum mundi, în funcție de care se reorganizează universul.   Pentru poet, lumea are, ca principii demiurgice, Erosul și Logosul. Iubirea cântată prin Cuvânt este:

-aventură esențială a ființei,

-calea spre revelație,

-o permanentă ,,întâmplare a fiinţei”,

-unicul mod de existenţă.

Forța iubirii reordonează lumea după legile ei proprii, fiind o descriere cosmogonică a universului-cerc, simbol al perfecțiunii, în care eul poetic devine prezență demiurgică, axis mundi:   Și deodată-n jurul meu, natura/ se făcu un cerc, de-a-dura. Se produce o destabilizare a universului cunoscut și o reorganizare pe noile dimensiuni,  prin posibilitatea de a extrage esența metafizică din materie și a învesti, simultan, inefabilul cu materialitate: abstractul cerc și concretul apelor. Elementele de cosmogonie sunt astfel stilizate, reduse la cele două simboluri esențiale, cel al cercului rotitor și al apelor primordiale.

Iubirea sau creația  provoacă o manifestare a împlinirii supreme, sugerate de simbolul  curcubeului, adevărat arc de triumf, de izbândă cerească, reflectat de preaplinul sufletului, și al ciocârliei, pasăre solară, de culoarea infinitului, o verticală a cântecului, o undă de bucurie (Bachelard), ce leagă cei doi poli ai existenței, teluricul și cerescul. Tăierea ,,în două” a curcubeului aminteşte de nevoia de recompunere a Androginului, a cuplului edenic, cele două jumătăţi regăsite refăcând unitatea primordială. Trecând în planul transcendent, eul liric trăieşte plenar şi fericit sentimentul care îi copleşeşte sufletul,  prin intermediul simţurilor exacerbate: văzul se întâlneşte cu auzul într-o sinestezie prin care se  celebrează metamorfoza benefică a sinelui şi a universului.  Motivul privirii și cel al auzului, simboluri ale perspectivei sinelui: Și privirea-n sus țâșni/ curcubeu tăiat în două,/ și auzul o-ntâlni, deschid spre infinit marginile ființei într-o mișcare ascensională.  Iubirea reprezintă astfel puntea între două lumi: real-ireal, contingent-transcendent, efemer-etern, materie-spirit.   Abia ivit în lumină, noul cosmos își împrumută culorile și armoniile sonore din universul lăuntric, devenit deodată neîncăpător, al celui îndrăgostit/iluminat.

Poezia  înfățișează, astfel,  tabloul apariției Creatorului odată cu întâlnirea cu iubirea, starea produsă creatorului de clipa revelației absolutului, propensiunea spre celest. Schimbarea timpului verbelor: a sărit-pândise-alunecă, de la trecut la prezent, sugerează ieșirea treptată din timpul cronologic și fixarea într-un timp mitic, circular al iubirii sau al creației.


Elemente de compoziție și de limbaj artistic:

-titlul;/-imaginar poetic

a.  Relevant pentru prezentarea particularităților poeziei moderniste  este titlul,  element de paratextualitate, instanță semiotică superioară și ordonatoare, dincolo de care începe universul ficțional cu toate convențiile lui. Titlul poeziei evidențiază ineditul viziunii poetice, prin identificarea iubirii cu superba sălbăticiune, fiind o metaforă explicită, o definiție a iubirii agresive, insinuante, devoratoare: leoaică tânără, iubirea.     Transferul semantic urmărit de poet prin introducerea felinei în reprezentarea dragostei are în vedere atributele intrinseci ale acesteia: sălbăticie, instinctualitate, ferocitate, dar şi frumuseţe, libertate. Cele două substantive, leoaica și iubirea, ilustrează aplicarea unuia dintre principiile de artă poetică: transferul de identitate între abstract (iubirea, creația, muza, frumosul) și concret (leoaica tânără). Sentimentul se corporalizează, anulându-se astfel opozițiile imaterial/ material, uman/nonuman, interior/exterior, subiectiv/obiectiv, sugerându-se intensitatea, forța sentimentului, care este obiectivat, proiectat în afară, corporalizat, ca o realitate palpabilă, copleșitoare. ,,Leoaica” devine simbolul puterii suverane a sentimentului iubirii, a revelării absolutului.


b. Un alt element ilustrativ pentru specificul poeziei îl reprezintă  raportul dintre incipit și final...


Incipitul relevă, într-un ritual cinegetic, momentul întâlnirii cu iubirea, al revelării absolutului: necruțător, dur, având efecte devoratoare asupra identității sinelui. Apariția acestui sentiment surprinde, sperie, tulbură; el ,,atacă” direct, în faţă, fără a da vreo şansă de scăpare. Verbele dure care definesc intruziunea leoaicei în existenţa solitară a eului (,,mi-a sărit”, ,,mă pândise”, i-a înfipt”, ,,m-a muşcat”) subliniază întâlnirea surprinzătoare cu iubirea: omul nu cunoscuse iubirea care îl atacă şi îl invadează agresiv şi irezistibil; perfectul compus traduce caracterul brusc şi irevocabil al întâlnirii cu sentimentul. Ferocitatea leoaicei lasă urme vizibile – colţii înfipţi în faţă, muşcătura– care poartă şi conotaţia unui stigmat evident pentru ceilalţi; sintagma ,,colţii albi” face parte din câmpul semantic al agresivităţii şi sugerează efectul devorator pe care iubirea îl are asupra omului. Iubirea e o clipă de excepţie, un moment perturbator care inaugurează o nouă ordine spaţio – temporală.  Jocul determinanților în față/ de față configurează o viziune din exterior spre interior. Inocularea cu iubire pare un act de ferocitate, având forța unui impact resimțit fizic, dar mușcătura nu provoacă durere, ci determină metamorfozare.




Finalul înfățișează identificarea omului cu leoaica arămie, ultima ipostază sugerând o altă vârstă a iubirii, a creației, a emoției provocate de aventura cunoașterii. Epitetul cromatic figurează culoarea focului, a crepusculului, definind iubirea/creația ca incandescență. Mişcările exprimate de verbe sunt lente, alunecoase, întocmai unduirii ,,viclene” a leoaicei care, după atacul brutal de la început, începe să se insinueze treptat şi voluptuos în suflet. Prezentul etern al verbelor susține caracterul gnomic și induce ideea persistenței momentului revelației absolutului.

Versurile finale, înc-o vreme/ și-ncă o vreme..., construite prin repetiția lăsată deschisă, marcată grafic de punctele de suspensie, pot fi interpretate fie ca nostalgie a eternității ce nu poate fi cucerită nici prin iubire sau creație, reiterând semnificația versului eminescian Totuși este trist în lume..., fie, dimpotrivă, ca veșnicie adăugată la durata limitată hărăzită ființei umane, ca timp rotitor, întemeind lumi și cântec.

Poezia se încheie simetric prin repetarea imaginii leoaicei:  Leoaică tânără, iubirea; o leoaică arămie. Astfel,  imaginarul poetic se construiește în jurul celor două prezențe lirice: pe de o parte, iubirea sau revelarea frumosului asemenea unei leoaice tinere, agresive, plină de elan vital ce provoacă o miraculoasă alchimie a lumii, pe de altă parte, eul liric, oglindă a omului care a întâlnit iubirea sau a creatorului.

















Leoaica tânără, iubirea


Leoaica tânără, iubirea

mi-a sărit în faţă.

Mă pândise-n încordare

mai demult.

Colţii albi mi i-a înfipt în faţă,

m-a muşcat leoaica, azi, de faţă.


Şi deodată-n jurul meu, natura

se făcu un cerc, de-a-dura,

când mai larg, când mai aproape,

ca o strângere de ape.

Şi privirea-n sus ţâşni,

curcubeu tăiat în două,

şi auzul o-ntâlni

tocmai lângă ciocârlii.


Mi-am dus mâna la sprânceană,

la tâmplă şi la bărbie,

dar mâna nu le mai ştie.

Şi alunecă-n neştire

pe-un deşert în strălucire,

peste care trece-alene

o leoaică arămie

cu mişcările viclene,

încă-o vreme,

şi-ncă-o vreme...