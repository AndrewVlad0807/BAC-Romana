Mihail Sadoveanu


Evidențierea a două trăsături ale romanului tradiționalist, prezente în textul studiat


Roman din perioada interbelică, „Baltagul” se încadrează în vârsta dorică (N.Manolescu) şi în paradigma tradiţionalistă, promovată în epocă de revista Gândirea, îmbinând autohtonismul cu ortodoxismul. . Doctrina tradiţionalismului interbelic este formulată de Nichifor Crainic în articolul programatic „Sensul tradiţiei”. În faţa „spiritului internaţionalist”, tradiţionalismul avea să apere „românismul”, adică specificul naţional (trăsăturile etnice care individualizează poporul român), relevat de istorie, folclor, comunitatea rustică, credinţa religioasă ortodoxă.

- Particularităţile tradiționalismului:

viziune artistică imaginată pe repere ale unui univers existenţial rustic, bucolic („plai natal”, spaţiu-matrice al românismului);

idealizarea modelului uman rustic: ţăranul, păstorul, apostolul, homo religiosus, trăind într-o comunitate ce ocroteşte valorile neamului;

teme şi motive legate de comunitatea rustică: natura, iubirea, familia, istoria, religia, satul-centrum mundi

-rituri/ mituri agrare, pastorale (semănatul, transhumanţa);

- obiceiuri, datini, sărbători;

- mituri biblice: destinul hristic, îngerul, fiul risipitor, cuplul adamic, rugăciunea;

- datoria faţă de comunitate,

- natura umanizată/ sacralizată;

- comuniunea om-natură;

inspirația din folclor și mituri;

convertirea în mit a istoriei;

lexic bazat pe registrul stilistic popular cu arhaisme/ regionalisme, pe registrul stilistic religios;

construcţie narativă închisă, cu final moralizator, structurare cronologică, construcţie clasică a subiectului, narator extradiegetic, omniscient (în proză)


O trăsătură tradiționalistă a acestui roman monografic, de observaţie socială şi de problematică morală, roman al mişcărilor milenare cu intrigă antropologică (G. Călinescu), vizează personajele ce formează  lumea înfățișată ca o civilizaţie pastorală arhaică, bazată pe transhumanţă, conservatoare, respectând cu sfinţenie datina, ca mod de comunicare cu formele arhetipale. Lumea muntenilor conservă un modus vivendi ce se conduce după semne naturale, după o rânduială cosmică, reprezentând legătura dintre om şi univers: toate vorbesc, aşa le-a rânduit Dumnezeu. Rânduiala aceasta coboară până în planul vieţii cotidiene, în spirale care ordonează toate aspectele vieţii, la care trebuie să se adapteze, de exemplu, Minodora: N-ai mai învăţat rânduiala? Nu mai ştii ce-i curat, ce-i sfânt şi  ce-i bun? În această lume, în care toate urmau ca pe vremea lui Boerebista, apar, însă, semne înnoitoare, ale civilizaţiei moderne. Personajul reprezentativ al acestei lumi este Vitoria, personaj realist ce parcurge drumul de la tipologie la individualitate, având stofa întreprinzătoare a burghezului, simțul lui practic (N. Manolescu), dar întruchipează și trăsături ale eroului arhetipal, întrucât dezvăluie puternice legături cu însușirile originare și perene ale ființei umane. Vitoria este un personaj exponențial, reprezentativ pentru lumea muntenilor: Vitoria nu e o individualitate, ci un exponent al speței, spune G. Călinescu, portretul acesteia conținând trăsăturile specifice muntenilor, precum fire energică, forță interioară, dârzenia, tenacitatea, dar mai ales credința neabătută în valorile tradiției.

Ipostazele în care apare personajul: reprezentanta lumii muntenilor, soția unui păstor înstărit, mamă a lui Gheorghiță și a Minodorei, exploratoare a unei noi lumi în căutarea adevărului și refacerii echilibrului,  îi determină statutul social, moral și psihologic.  În calitate de soție, Vitoria este un model de iubire și devotament, iar în ipostaza de mamă veghează cu strășnicie ca Minodora și Gheorghiță să crească în respect față de valorile tradiției. Sancționează cu asprime orice abatere a fetei de la obiceiuri și practici străvechi, iar cu fiul este mai blândă, căci acesta este atașat de tradiție. Astfel, în lumea în care Dumnezeu a pus rânduială și semn, Vitoria apără cu strășnicie rânduielile vechi după care se conduce comunitatea arhaică și înțelege semnele naturii și pe cele trimise din plan divin. Merge la preot, se închină la icoana Sfintei Ana,  se purifică spiritual prin post și rugăciuni, la aceste pregătiri adaugându-se cele gospodărești, care demonstrează simț practic, prevedere, abilitate, fermitate. Împrejurările o determină să devină, cum crede N. Manolescu, o Penelopă în căutarea bărbatului. Ca femeie ce se confruntă cu o  lume necunoscută, Vitoria caută adevărul, dreptatea și împlinirea ritualului. Statutul psihologic urmărește amplificarea neliniștii si prin visul premonitoriu (apa neagră, fața întoarsă spre apus, semn al morții și în viziunea lui Blaga) până la teama devastatoare: se simțea plină de gânduri, de patimă și de durere. Hotărâtă să descopere adevărul, nu-și îngăduie nicio clipă de slăbiciune, singurul moment când durerea se exteriorizează este la vederea osemintelor din râpă. În final, liniștea ei provine din conștiința datoriei împlinite și a restabilirii echilibrului lumii.


O altă trăsătură tradiționalistă este valorificarea miturilor autohtone. Romanul are la bază mitul mioritic, prezentat în balada „Miorița”, în care doi ciobani plănuiesc să-l ucidă pe al treilea din motive economice. Păstorul moldovean află de la mioara năzdrăvană de planul celor doi și-i încredințează acesteia ultimele dorințe: să fie înmormântat în apropierea stânei și să nu le spună nici oilor, nici mamei sale că a murit, ci că s-a căsătorit. Nunta cosmică reprezintă o comuniune cu natura. Astfel, mitul mioritic transfigurează concepția despre moarte a poporului român, pentru care moartea nu este evanescență, sfârșit ineluctabil, ci reîntoarcere în natură, reintegrare în ciclurile cosmice existențiale. În roman, există și alte tipare mitice, din spaţiul autohton sau universal: mitul egiptean al Isis şi Osiris (Al. Paleologu), povestea Vitoriei Lipan reiterând căutarea zeiţei Isis, însoţită de fiul ei Horus şi de câinele Anubis; mitul morţii şi al naşterii naturii: Lipan moare toamna şi este găsit primăvara, când Gheorghiţă îi va prelua responsabilităţile, reîncepând un ciclu existenţial; mitul Crengii de aur ce poate restabili ordinea, echilibrul, aducând pacea universală, întrucât romanul prezintă  tiparul narativ (V.I. Propp) şi suprema valoare a binelui din basm.

2.  Tema și  ilustrarea acesteia prin comentarea a două secvențe


Tema condiției umane din perspectiva vieţii şi a morţii, a marii treceri, a restabilirii echilibrului cosmic şi a binelui se particularizează prin motivul ordonator al călătoriei explorative şi iniţiatice.

Drumul are mai multe dimensiuni:

cea geografică, între Măgura Tarcăului și Dorne;

cea iniţiatică, din perspectiva lui Gheorghiţă, ce presupune o cunoaştere a lumii, dar şi o cunoaştere de sine;

drumul spre centru prin revelarea adevărului, întrucât drumul spre înţelepciune sau spre libertate este un drum spre centrul fiinţei tale, spre adevăr (M. Eliade);

cea simbolică (drumul vieţii, al destinului), prin parcurgerea celor trei etape esenţiale: botezul, nunta şi moartea. O secvență relevantă pentru prezentarea particularităților romanului o constituie participarea Vitoriei și a lui Gheoghiță la cele trei evenimente care marchează aceste momente decisive pentru fiecare om. Astfel, în călătoria lor, la Borca, Vitoria si Gheorghiță dau de un botez și, respectând tradiția, oferă mamei zahăr, iar copilului, bani, pentru somn liniștit. La Cruci dau de o nuntă, unde Vitoria reușește să se comporte astfel încât nimeni nu ghicește ce e în sufletul muntencei, petrecând alături de nuntași. Aici iși dau seama de ordinea premonitorie: după un botez și o nuntă, se anticipează înmormântarea. Motivul labirintului, ca metaforă a căutării, se desfăşoară nu doar într-un spaţiu geografic, ci şi într-un spaţiu lăuntric. Firul Ariadnei desenează meandrele şerpuitoare ale vieţii cu suişurile şi coborâşurile pe care Vitoria şi Gheorghiţă sunt nevoiţi să le străbată.

O altă secvență senificativă o reprezintă punctul culminant, care este atins odată cu praznicul de pomenire a lui Lipan, la care participă și criminalii. Vitoria îi adună pe protagoniști la praznic, precum Hamlet la spectacol, și se folosește de acest scenariu ca să reconstituie cu acuratețe crima și să smulgă măștile. Cu o intuiție ieșită din comun și pretextând că mortul i-a comunicat totul, Vitoria reface scena morții soțului ei, ca și cum ar fi fost de față, și îl întreabă pe Gheorghiţă dacă nu poate citi ceva pe baltagul lui Bogza, deoarece ei i se pare "că pe baltag e scris sânge şi acesta-i omul care a lovit pe tatu-tău". Pierzându-şi cumpătul, Calistrat Bogza se repede la băiat să-i smulgă baltagul, dar acesta il loveste cu baltagul în frunte, în timp ce câinele "se năpusti la beregată". Reiterând mitul Crengii de aur, Gheorghiță restabilește, prin acest gest simbolic, echilibrul lumii. Înainte de a muri, Bogza își recunoaște vina, iar Ilie Cuțui este arestat. Ieşirea din labirint este rezolvată prin reinstaurarea ritualului, deorece normele de viaţă verificate prin parcurgerea lui capătă validitate eternă.



3.  Componente textuale

Relevant pentru prezentarea particularităților romanului realist este titlul, instanță semiotică superioară și ordonatoare, element de paratextualitate, ce realizează legătura între universul ficțional și lumea reală, deoarece reprezintă o primă cheie interpretativă. Are valoare anticipativă şi simbolică,  întrucât lexemul baltagul, ce denumeşte un topor cu două tăişuri, fiind în acelaşi timp unealtă, armă şi totem, reiterând mitul Crengii de aur, pune întregul univers al cărţii sub semnul dualităţii, figurând simbolic viaţa şi moartea, binele şi răul, sacrul și profanul, ilustrând principiul coincidentia oppositorum.

Incipitul şi finalul – esenţializează viziunea asupra lumii, transferând semnificaţiile de la nivel macrotextual în formulele de intrare şi de ieşire din universul ficţional. Incipitul, de tip clasic, rezumă o legendă cosmologică având funcţii multiple:

integrează cosmic existenţa muntenilor;

schiţează un portret al personajului colectiv, păstorii, navigatori ai uscatului, cărora Dumnezeu le-a dat o inimă uşoară pentru a compensa viaţa grea;

defineşte spaţiul mioritic : suim poteci  şi coborâm prăpăstii;

introduce personajul absent căci povestea astea o spunea Nechifor Lipan la cumetrii şi la nunţi;

reprezintă o ipoteză de lectură, avertizând lectorul asupra semnificaţiillor şi creând un context generic în care întâmplările din roman se situează într-un orizont mitic contigent cu însăşi geneza lumii generatoare, prin cuvântul primordial, de ordine: Domnul- Dumnezeu, după ce alcătuit lumea, a pus rânduială şi semn fiecărui neam. Rânduiala este, astfel, Logos primordial ce statorniceşte legile neamurilor şi deschide universul cărţii.

Incipitul se continuă cu expoziţiunea ce o prezintă pe Vitoria pe fundalul lumii muntenilor ţesând pânza aşteptării, îngrijorată de întârzierea soţului ei.

Finalul reiterează rânduiala ca lege supremă a lumii, în monologul Vitoriei adresat lui Gheorghiţă, căruia îi dezvăluie planurile de viitor: pomenirea  lui Nechifor, aspectele pragmatice ale vieţii, interdicţia căsătoriei Minodorei. Vitoria folosește persoana I plural, sugerând continuarea inițierii lui Gheorghiță, dar și imaginea unei familii unite, în care fiul preia responsabilitățile tatălui. Deși nu încearcă să-și confrunte destinul, din moment ce Nehifor enunțase din incipit principiul fundamental al organizării lumii: Nimeni nu poate sări peste umbra lui, Vitoria și fiul ei explorează existența, învestind-o cu semnificații personale. Ceea ce dezvăluie acest pelerinaj,  în căutarea mijloacelor prin care destinul se construiește, constă din faptul că orice formă de organizare a lumii deține o anumită logică, iar cel ce reușește să o înțeleagă poate trăi împăcat cu sine. Descoperind adevărul, Vitoria verifică implicit armonia lumii aflând că lumea are o coerenţă pe care moartea lui Lipan nu a distrus-o. Liniştea ei finală, voioşia aproape, cu care instruieşte pe Gheorghiţă aşa se  explică: lucrurile pot fi luate de la capăt, viaţa merge înainte.(Nicolae Manolescu)