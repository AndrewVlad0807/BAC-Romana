Prezintă, în minimum 50 de cuvinte, perspectiva narativă din fragmentul de mai jos.

Dafina ședea neclintită, cu mâinile în poală pe ziarul împăturit frumos, privind la bolnavul care zăcea cu brațele întinse peste învelitoarea albă, capul înfășurat într-un pansament alb din care i se vedea numai fața de ceară, vârstată* cu trei linii negre paralele – sprâncenele, genele și mustățile. Pleoapele-i închise păreau niște pete violete, iar buzele cărnoase erau atât de palide că de-abia li se deosebeau marginile. [...]

Atunci Toma Novac ridică pleoapele ca și când s-ar fi trezit dintr-un somn fără visuri. O durere uniformă îi înfășura tot corpul. Lumina moale îi ustura ochii mari negri, cu o lucire stranie, cu bulbii roșii ca înecați în sânge. Văzu întâi pendula dintre ferestre; limba se legăna rar, greoi, fără zgomot, iar cadranul părea spălăcit de nu putea distinge nici cifrele, nici minutarele. Dedesubt însă, pe calendarul de perete, citi ușor un șapte negru arab și un altul roșu roman.

„Ciudat calendar!” îi trecu prin minte. „Și luna e scrisă cu cifre... N-am mai pomenit...”

Și numaidecât își zise, parc-ar fi vrut să-și controleze luciditatea:

„Ziua a șaptea din luna a șaptea... Coincidență!... Care-i luna a șaptea?”

Liviu Rebreanu, Adam și Eva

*vârstat – (reg.) dungat

Notă

Pentru conținut, vei primi 6 puncte, iar pentru redactare, vei primi 4 puncte (utilizarea limbii literare – 1 punct; logica înlănțuirii ideilor – 1 punct; ortografia – 1 punct; punctuaţia – 1 punct).

În vederea acordării punctajului pentru redactare, răspunsul trebuie să aibă minimum 50 de cuvinte şi să dezvolte subiectul propus.












Textul narativ

Secvența textuală este alcătuită dintr-o pluralitate de convenții estetice, precum referent ficțional, instanțe artistice, limbaj expresiv, perspectivă narativă.

Perspectivă narativă (punct de vedere, viziune, focalizare) – punctul de vedere al naratorului în raport cu universul diegetic, unghiul din care povestește şi interpretează faptele relatate. Perspectiva poate fi: -subiectivă sau obiectivă.

În concluzie, secvența transmite, prin intermediul perspectivei narative și al valențelor expresive ale cuvintelor, un mesaj ca finalitate estetică și cognitivă despre…...


| - obiectivă | subiectivă |
| --- | --- |
| când se povesteşte la persoana a III-a, iar naratorul extradiegetic nu se implică în faptele relatate, ci rămâne detaşat, impersonal; uneori, naratorul este omniscient, prezentând elemente ale universului interior al personajului | se povesteşte la persoana I, iar naratorul intradiegetic se implică afectiv în faptele relatate; |
| O primă caracteristică este  folosirea formelor pronominale și verbale la persoana a III-a, mărci gramaticale specifice naratorului detașat, obiectiv-exemple din text. Viziunea este dindărăt, naratorul aflându-se în spatele scenei, privind personajele și acțiunea în ansamblu. | O primă caracteristică este  folosirea formelor pronominale și verbale la persoana I, mărci gramaticale specifice naratorului  implicat, subiectiv-exemple din text. Viziunea este împreună cu, iar focalizarea, internă. |
| O altă particularitate a perspectivei narative obiective este detașarea emoțională a naratorului față de cele povestite. Focalizarea este zero/ externă, iar naratorul omniscient  prezintă cu un aer neutru, neafectat acțiunea, dar și gândurile, trăirile personajului.  Decupajul textual înfățișează ...... (povestire/ prezentare a conținutului) | O altă particularitate a perspectivei narative subiective este implicarea afectivă a naratorului față de cele povestite. Focalizarea este internă, iar naratorul prezintă implicat emoțional, din punctul lui de vedere.  Decupajul textual înfățișează ...... (povestire/ prezentare a conținutului) |