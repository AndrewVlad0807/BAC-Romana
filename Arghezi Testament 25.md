TESTAMENT

TUDOR ARGHEZI


Încadrarea în curentul literar, evidențiindu-se două trăsături

Tema reflectată în comentarea a două imagini/idei poetice

Elemente de compoziție și de limbaj artistic:

-titlul;/-imaginar poetic reprezentat prin secvențele textuale;/ -motive poetice;/-figuri semantice (tropi)



Încadrarea în curentul literar, evidențiindu-se două trăsături


Arghezi, ca și Eminescu, stă în calea tuturor (E. Simion), fiind poeții emblematici ai literaturii române. Esența gândirii sale poetice  aparține modernismului, promovat de E.Lovinescu.

Spirit iconoclast, neîncadrabil, mereu în răspăr, Arghezi este creatorul unei paradigme lirice, cu elemente moderniste, recognoscibile în poezia Testament, prima poezie din volumul de debut Cuvinte potrivite, precum estetica urâtului, o nouă sintaxă poetică, ambiguitatea, metaforismul, modul particular de folosire a limbajului, varietatea lexicului; amestecul registrelor stilistice; asocieri lexicale insolite, model de versificaţie divers, predominând strofe inegale cu măsura variabilă.

-Din bube, mucegaiuri și noroi/ Iscat-am frumuseți și prețuri noi reprezintă versurile-cheie ale artei poetice argheziene, punctând esența esteticii urâtului. Bube, reprezentând boala, degenerescența, mucegaiuri-alterarea, descompunerea și noroi–mizeria sunt simboluri ale urâtului existențial, ale imundului. Alchimia poetică presupune transfigurarea lirică chiar și a realității celei mai urâte, uzitarea unor cuvinte nepoetice și transformarea lor în elemente poetice.   La nivel lexico-semantic, se observă acumularea de cuvinte nepoetice, care dobândesc valențe estetice: bube, mucegaiuri și noroi, ciorchin de negi.

-Metaforismul reprezintă o trăsătură a poeziei moderniste. Sintagma cuvinte potrivite, regăsită și în titlul volumului, reprezintă o metaforă pentru creație, expresia obținută prin transfigurarea lirică a realității chiar și a celei mai dure, a limbajului banal, frust: graiul cu-ndemnuri pentru vite, transfigurare ce presupune trudă, efort, meșteșug.  Astfel, cartea devine rod al metamorfozelor-trecerea de la munca fizică, simbolizată prin lexemele sapă, brazdă, la cea spirituală, definită prin lexemele simbol condei, călimară.                                                                                             Ideea transfigurării lirice a realității, ocurentă și la Eminescu (Strai de purpură și aur peste țărâna cea grea), este dezvoltată printr-o serie de opoziții între:                                                            -elementele imunde ale realității inspiratoare şi                                                                                             -produsul ideal-artistic rezultat: zdrențele,  semne ale unei lumi urâte, vor căpăta putere magică, întemeietoare: muguri și coroane, versuri și icoane.


Tema reflectată în comentarea a două imagini/idei poetice


Încadrându-se în lirismul subiectiv, Testament, fiind o ars poetica, are ca temă  concepția referitoare la poezie și rolul creatorului.  Arghezi susține ideea că arta trebuie să recreeze universul,  să transmită un crez, o atitudine față de lume, iar mesajul trebuie ascuns în simboluri și imagini care șochează, fascinează, modelând asfel subtil mentalitățile cititorilor, căci poetul a căutat cuvinte virginale, cuvinte puturoase, cuvinte cu râie, cuvinte care asaltează ca viespile sau te liniștesc ca răcoarea, cuvinte fulgi, cuvinte cer, cuvinte metal.


Motivul central este cartea, oglindă a lumii ce presupune estetizare și esențializare a cuvântului, având virtuți magice, deoarece recreează universul, evocă trecutul și prefigurează viitorul.  -Cartea-este Dumnezeu de piatră, înălțat prin cenușa morților din vatră, realizând imortalizarea în structuri poetice a esenței istorice a poporului, cultul strămoșilor devenind o nouă religie. Cartea reprezintă adevărul absolut, simbol al durabilității, sfidând legile timpului și căpătând caracter sacru. Cartea devine reper absolut al universului, în măsură să unifice antinomiile: Hotar înalt, cu două lumi pe poale, un pisc, un moment de victorie a spiritului asupra materiei. Element de legătură între două universuri: real-imaginar, contingent-transcendent, efemer-etern. Cartea este vioară: opera capătă valoarea cântecului orfic, deține virtuți magice, întrucât sensibilizează, înnobilează omul, Arghezi desemnând astfel funcția cathartică a literaturii. În afară de această funcție, poezia îndeplinește și un rol social, moral, chiar vindicativ: izbăvește-ncet pedepsitor/Odrasla vie a crimei tuturor, întoarce prin artă un destin, purificându-l.





Elemente de compoziție și de limbaj artistic:


a.  Relevant pentru prezentarea particularităților poeziei moderniste  este titlul,  element de paratextualitate, instanță semiotică superioară și ordonatoare, dincolo de care începe universul ficțional cu toate convențiile lui, este alcătuit din lexemul testament, al cărui sens denotativ se referă la un act juridic prin acre se lasă urmașilor o moștenire. Titlul are valoare simbolică, sugerând ideea de moștenire literară, astfel încât opera reprezintă o modalitate de transgresare a limitelor temporale și spațiale, de comunicare cu generațiile viitoare, căpătând valoare testamentară. Singura moștenire lăsată fiului spiritual este un nume adunat pe-o carte, simbol ce sintetizează întreaga operă a poetului, semn că autentica avere ce o poate lăsa urmașilor săi este creația sa.

b.

Un alt element relevant în prezentarea particularităților poeziei îl reprezintă raportul dintre incipit și final ,  praguri textuale ce esenţializează viziunea asupra lumii, transferând semnificaţiile de la nivel macrotextual în versurile de intrare şi de ieşire din universul ficţional poetic.


În incipit, eul poetic, în ipostaza de eu exponențial, de creator-părinte, se adresează, prin această creație, pe un ton familiar, urmașului său spiritual: Nu-ți voi lăsa drept bunuri după moarte..., instanța referențială fiind textualizată prin substantivul în vocativ, fiule, prin pronume și verbe la persoana a II-a: până la tine, ți, așaz-o. Moștenirea pe care o lasă fiului spiritual este cartea-                           treaptă: legătura dintre trecut și viitor, predecesor și urmaș, capăt și început de drum. Seara răzvrătită... de la străbunii mei până la tine este o metaforă a continuității și a asumării tradiției.

-Cartea-hrisov: primul atestat de noblețe, cartea este înmânată, ca o tablă de legi fiului, celui care parcă în sens biblic va continua efortul creator. Poezia reprezintă un dar divin, singura șansă a unui popor de a scăpa de sub teroarea istoriei (M.Eliade)


Finalul prezintă metafora domniței care suferă în cartea mea și care ar putea fi imaginea antropomorfizată a inspirației sau imaginea metaforică a efectului artei asupra lectorului, întrucât arta trebuie să trezească emoții, să-l tulbure pe cititor.                                                                                                                                           -Creația presupune atât slova de foc, metaforă a talentului, harului poetic, inspirației, cât și slovă făurită, adică meșteșug, trudă creatoare, hierogamia lor devenind elementul sine qua non a creației: Împărechiate-n carte se mărită. În finalul poeziei, este instaurat un nou raport între autor, Robul, slujitorul cuvântului, și cititor, Domnul, căruia îi este închinat tot efortul creator.


În absența cuvântului divin reiterat, poetul își alcătuiește propria carte, propria tablă de legi, un hrisov care să-i consfințească noua creație, propria credință, pe care o lasă urmașilor prin acest testament.





















Nu-ţi voi lăsa drept bunuri, după moarte,
Decât un nume adunat pe o carte,
În seara răzvrătită care vine
De la străbunii mei până la tine,
Prin râpi şi gropi adânci
Suite de bătrânii mei pe brânci
Şi care, tânăr, să le urci te-aşteaptă
Cartea mea-i, fiule, o treaptă.

Aşeaz-o cu credinţa căpătâi.
Ea e hrisovul vostru cel dintâi...

Ca să schimbăm, acum, intâia oară
Sapa-n condei şi brazda-n calimară
Bătrânii au adunat, printre plavani,
Sudoarea muncii sutelor de ani.
Din graiul lor cu-ndemnuri pentru vite
Eu am ivit cuvinte potrivite...
Am luat cenuşa morţilor din vatră
Şi am făcut-o Dumnezeu de piatră,
Hotar înalt, cu două lumi pe poale...

Durerea noastra surdă şi amară
O grămădii pe-o singură vioară,
Pe care ascultând-o a jucat
Stăpânul, ca un ţap înjunghiat.
Din bube, mucegaiuri şi noroi
Iscat-am frumuseţi şi preţuri noi...
Biciul răbdat se-ntoarce în cuvinte
Si izbăveste-ncet pedesitor
Odrasla vie-a crimei tuturor.
E-ndreptăţirea ramurei obscure
Ieşită la lumină din padure
Şi dând în vârf, ca un ciorchin de negi
Rodul durerii de vecii întregi.

Întinsă leneşă pe canapea,
Domniţa suferă în cartea mea.
Slovă de foc şi slovă faurită
Împărechiate-n carte se mărită,
Ca fierul cald îmbrăţişat în cleşte.
Robul a scris-o, Domnul o citeşte,
Făr-a cunoaşte că-n adâncul ei
Zace mânia bunilor mei.