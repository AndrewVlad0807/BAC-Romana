Prezintă, în minimum 50 de cuvinte, perspectiva narativă din fragmentul de mai jos.

Am lăsat-o pe mama buimacă. Nu-i venea să-și creadă ochilor când m-a văzut îmbrăcată, gata să ies în oraș înaintea prânzului. Iar mie îmi venea să strig: „Petre Barbu!”... În sfârșit! Îl voi cunoaște pe Petre Barbu, îl voi vedea, după ce ani de zile l-am gândit, mi l-am închipuit într-un anume fel. Eram tulburată, de parcă eu l-aș fi iubit cândva și nu Diana. O fi primit și ea o invitație?

Ploaia se întețise. În stație – nicio mașină. Abia la jumătatea drumului, un taxi, derapând brusc, s-a oprit în fața mea. M-am așezat lângă șofer și l-am rugat să meargă repede, cât mai repede. Puțin a lipsit să ne ciocnim cu o trăsură. Geamurile portierelor, șiroinde și aburite, mă împiedicau să văd unde mă aflu. În față, curățitorul de parbriz dădea apa de o parte și de alta, descriind evantaie transparente.

Pentru mine, Petre Barbu era aproape un personaj de roman. Nu l-am văzut niciodată, dar numele și înfățișarea lui mi-erau familiare. Știam cum vorbește, cum se mișcă și, de multe ori, se-ntâmpla, făcând cunoștință cu cineva, să-mi spun: „Seamănă cu Petre Barbu”. De ce a ocupat atâta loc în gândurile mele de adolescentă? Poate fiindcă trăiam pe atunci numai din confidențele Dianei, al cărei erou era el, poate fiindcă nu aveam eroul meu, sau, poate fiindcă e singurul capitol din viața Dianei pe care îl cunosc.

Cella Serghi, Pânza de păianjen