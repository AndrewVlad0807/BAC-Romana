PARTICULARITĂȚI ALE BASMULUI CULT

Povestea lui Harap-Alb

de Ion Creangă


Evidențierea a două trăsături care permit încadrarea textului studiat într-un curent literar/ într-o orientare tematică etc.

Prezentarea temei basmului, prin raportare la două secvențe

Componente textuale


Evidențierea a două trăsături care permit încadrarea textului  studiat într-un curent literar (numești câteva trăsături realiste, apoi menționezi două exemple din text care ilustrează două dintre trăsăturile realiste)

I. Creangă aparține epocii Junimii, alături de M. Eminescu, I. L. Caragiale, I. Slavici, fiind un scriitor realist, opera sa ilustrând trăsături ale acestul program estetic:

-inspirația din realitate, ilustrare a principiului de mimesis,

-prezentare verosimilă, lipsită de idealizare, textul fiind ca o oglindă purtată de-a lungul unui drum (Stendhal),

-personaje tipice în circumstanțe tipice, produse ale mediului înfățișat, reprezentative pentru numeroase categorii umane și sociale (personajele fac concurență stării civile,  afirma Balzac), parcurgând însă drumul de la tipicitate la individualitate;

-cronotop inspirat din realitate.

Viziunea realistă este conturată, mai întâi, de faptul că, în poveștile sale, Creangă umple schema universală cu imagini concrete ale vieţii ţărăneşti de odinioară,  localizând astfel fabulosul  (G. Călinescu). Povestea lui Harap-Alb este un basm cult, oglindire a vieții în moduri fabuloase, având un timp mitic (odată) și un spațiu imaginar: ținutul Craiului, împărăția fratelui său, teritoriul Împăratului Roș, pădurea-labirint etc. Odată însă cu particularizarea acţiunii şi a personajelor prin amănunte realiste, lumea fabuloasă coboară într-un plan de existenţă ce este similar cronotopului din Amintiri din copilărie, satul natal din perioada copilăriei autorului, astfel că prezentările curților împărătești din basm par a fi gospodării din Humulești. Poveștile lui Creangă sunt adevărate nuvele din viața de la țară, exprimând înțelepciunea populară și viziunea senină, prin frecvența proverbelor, a zicătorilor introduse prin vorba ceea: nu e după cum vrea omul, ci după cum vrea Domnul și prin nota comică (de exemplu, portretele pitorești ale uriașilor).

Un alt element realist poate fi identificat în individualizarea  personajelor, care se comportă țărănește și vorbesc moldovenește (G. Călinescu). Protagonistul rămâne mereu în sfera umanului, G. Călinescu asemănându-l cu un flăcău de la țară datorită mentalității sale, faptele ce depășesc sfera realului fiind săvârșite de către adjuvanții cu puteri supranaturale. Antagonistul, Spânul, poartă în înfățișarea sa și în nume semnul caracterului său malefic, nu are însușiri supranaturale, reprezentând răul din lumea oamenilor. Protagonistul este prezentat în trei ipostaze ce marchează statutul social și psihologic: cel mai mic dintre fiii craiului, neinițiatul; Harap-Alb, rob al Spânului, novicele sau neofitul, odată cu botezul din fântână; împăratul, inițiatul, în urma morții și a nașterii ritualice din final. Parcurge un traseu inițiatic, de la tânărul lipsit de experiență la statutul de erou inițiat, basmul fiind un bildungsroman cu subiect fabulos, drumul parcurs de protagonist fiind unul spiritual, al formării personalității, al perfecționării și al inițerii. În toate ipostazele, protagonistul reprezintă binele, ceea ce îi definește statutul moral. Protagonistul basmului este, deci, imaginea unui om obișnuit, având calități și defecte, dar progresând pe drumul inițierii, al desăvârșirii umane, căci omul de soi se vădește sub orice strai (G. Călinescu). Mesajul basmului este optimist, arătându-ne că fiecare om, dând dovadă de calități obișnuite, precum bunătatea, onoarea, hărnicia, altruismul, poate deveni erou în  propria poveste de viață.



2.  Tema și  două secvențe ilustrative

Tema generală a basmului, biruinţa binelui asupra forţelor malefice, este dublată de tema iniţierii, opera lui Creangă devenind astfel un basm al fiinţei, un bildungsroman în regimul fabulosului.  Tema este particularizată prin motivele ordonatoare: călătoria iniţiatică şi cele trei probe depăşite, la acestea adăugându-se motivele specifice basmului (cifre magice, superioritatea mezinului, împăratul fără urmaş la tron, interdicţia încălcată, obiecte magice, nunta împărătească).

Întâlnirea cu Spânul este episodul-cheie al operei cu semnificații multiple în devenirea personajului, întrucât el este cel care înlesnește conferirea unui nou nume și a unui nou statut, astfel încât Spânul îndeplinește funcția de magister inițiatic, fiind cel care provoacă cele două morți și nașteri ritualice ale eroului, necesare inițierii.   În plan simbolic, pădurea unde îl întâlnește pe Spân are semnificația unui labirint, în care  tânărul se rătăcește, tocmai pentru că e lipsit de experiență și, încălcând interdicția tatălui său, îl ia pe Spân drept călăuză. Fântâna în care îl închide Spânul are semnificația unei continue regenerări, locul unde au loc o moarte și  o naștere ritualice: moare identitatea de fiu de crai și renaște ca Harap-Alb, slugă a Spânului.

Probele la care îl supune Spânul sunt trepte ale desăvârșirii, au caracter inițiatic, fiecare probă învățându-l o experiență de viață și pregătindu-l pentru a fi un conducător luminat.

- Aducerea sălăților din grădina ursului semnifică inițierea în taina valorilor materiale, astfel, eroul va ști să asigure supușilor un trai îmbelșugat.

- Aducerea pietrelor prețioase îl inițiază în taina valorilor moral-estetice: va  ști să domnească în numele dreptății, bunătății, adevărului, frumosului, învățând să fie puternic, să reziste ispitelor.

-Călătoria către Împăratul Roș și probele la care e supus semnifică inițierea în taina valorilor afective, cunoscând prietenia (prin prezența celor cinci uriași, care-l însoțesc și care-l ajută) și iubirea. Pe drumul de întoarcere, Harap-Alb se îndrăgostește de fata Împăratului Roș, împlinindu-se și în plan erotic. Dovedește onoare și o duce Spânului, dar fata spune adevărul, Harap-Alb este ucis de Spân și readus la viață de fată, trecând din nou printr-o moarte și o naștere ritualice. Calul năzdrăvan îl aruncă din înaltul cerului pe Spân, care se face praf și pulbere, marcând înlăturarea definitivă a răului, purificarea lumii fabuloase. Deznodământul constă din refacerea echilibrului și răsplata eroului: își recapătă identitatea, primește împărăția și se căsătorește cu fata Împăratului Roș. Traseul inițiatic este complet, iar protagonistul este inițiat.


3.  Componente textuale - două elemente care evidențiază particularitățile basmului

A. Relevant pentru prezentarea particularităților basmului cult este titlul, instanță semiotică superioară și ordonatoare, element de paratextualitate, ce realizează legătura dintre universul ficțional şi lumea reală, deoarece reprezintă o primă cheie interpretativă și are valoare anticipativă, lexemul povestea avertizând cititorul asupra  universului fabulos înfăţişat. Numele protagonistului, Harap-Alb, evidenţiază statutul neobişnuit, de antierou şi de erou canonic al basmelor. Construcţia oximoronică (harap însemnând rob şi inducând ideea de negru, alb fiind atributul stăpânului, asociat cu nobleţea, inocenţa, curăţenia sufletească) ilustrează condiţia aparentă de sclav, statut necesar pentru a cunoaşte viaţa supuşilor, şi cea reală, de tânăr prinţ (personajul poartă mască). Numele format din două nonculori armonizează binele şi răul, slăbiciunea şi puterea, adevărul şi minciuna.  Antroponimul folosit de Creangă reprezintă o modalitate de a individualiza un tip uman, subliniind caracterul realist al operei.


B.  Elemente semnificative în prezentarea particularităților basmului cult sunt incipitul și finalul, formule specifice de intrare şi de ieşire din universul ficţional. Incipitul introduce lectorul în lumea fabuloasă, prin sintagma: Amu cică era odată ...  particularizată prin folosirea regionalismului fonetic amu şi a lexemului cică, validându-se un narator care nu crede propria poveste. Imperfectul vebului era sugerează continuitatea, durata, acţiunea începând odată, într-un illo tempore.  Finalul canonic, al nunţii împărăteşti, conține formula de încheiere, ce determină aducerea bruscă a lectorului în realitate prin delimitarea clară a  celor două lumi: cea fabuloasă, numită prin lexemul acolo şi cea reală, pe la noi (Cine se duce acolo bea și mănâncă.  Iară pe la noi, cine are bani mănâncă și bea, iară cine nu, se uită și rabdă).


În concluzie, basmul cult al lui I. Creangă este, ca orice operă de artă, ”o formă închegată și închisă în perfecțiunea sa”, dar și o ”operă deschisă” (U. Eco), oferind posibilitatea de a fi interpretată în moduri diverse, fără a schimba singularitatea acesteia.