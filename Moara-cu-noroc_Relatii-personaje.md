1. Tipologia. Statutul  social, psihologic, moral

Definiția: Locuitori ai lumii ficționale, personajele sunt ipostaze ontologice, în raport cu existența și cu limitele condiției umane, întrucât exprimă un fel de a fi în lume și  parcurg un traseu existențial semnificativ.

Ghiță este personajul principal, fiind pivotul diegezei ce susține arhitectura narativă, individual, rod al imaginației autorului, rotund,  întrucât evoluează și surprinde cititorul,  tridimensional, construit în mod complex, pe mai multe dimensiuni, realist, tipic în împrejurări tipice, produs al mediului în care evoluează, parcurgând însă drumul de la tipologie la individualitate. Lică Sămădăul este un personaj complex, cu trăsături realiste și romantice, exercitând asupra tutror o adevărată fascinație a răului.

La început, identitatea socială a lui Ghiță este cea de cizmar sărac în satul natal, statut pe care vrea să-l schimbe pentru a oferi familiei sale o existență mai bună și pentru a fi respectat. Hotărăște să abandoneze „liniștea colibei” și să ia în arendă cârciuma de la Moara cu noroc, pentru a acumula suficient capital să-și dezvolte o nouă afacere, cizmar cu zece calfe. Este un adevărat pater familias, ducând o existență modestă, dar cinstită.

Destinul protagonistului ilustrează statutul moral, definit de conflictul dintre valorile etice și ispita răului, devenirea sa tragică adâncindu-se prin căderea dintr-o ipostază în alta: omul moral, apoi dilematic și, în cele din urmă, cel imoral. Prima ipostază este cea de om moral, onest, responsabil, iubitor și grijuliu cu soția sa, Ana, cei doi copii și soacra. Cea de-a doua ipostază întruchipează omul dilematic ce pendulează între dorința de a rămâne cinstit și ispita câștigului nemuncit. Tentativa de a rămâne demn și ferm în fața lui Lică este urmată de alunecarea treptată sub influența sămădăului, de înstrăinarea de familie, refuzând comunicarea cu Ana, alternând momentele în care se simte vinovat cu cele în care ajunge să-și dorească să nu aibă familie. Ultima ipostază este cea a omului imoral, înlocuind demnitatea ființei morale cu lăcomia, orgoliul, setea de răzbunare oarbă, ura, în sufletul său producându-se mutații esențiale, care îl determină să mintă, să înșele și, în final, să ucidă.

Aceste ipostaze în care apare personajul îi determină și statutul psihologic, generat de puternicul conflict interior între rațiune și patimă, dezvăluindu-se ca un suflet complex, oscilant, nesigur, sfâșiat între porniri antagonice. Are loc o degradare continuă, Ghiță lăsându-se dominat de slăbiciunea sa și trăind o gravă scindare lăuntrică.

Lică Sămădăul, personaj secundar, antagonistul,  este șeful porcarilor pe care îi stăpânește prin voință și forță. El se conduce după un cod propriu în afara legilor morale și ale statului, fiind autoritatea supremă a acelor locuri. Statutul moral îl precizează Ana: Lică e om rău și primejdios..., exercitând asupra tuturor o fascinație care anihilează voința sau principiile morale, fiind un adevărat geniu al răului. Faptele lui dezvăluie latura întunecată a firii umane: setea de putere, înșelăciunea, furtul, crima. Psihologic, este un caracter plin de contradicții, fiind dârz și hotărât, sadic și amenințător, brutal și crud.

2. Cele două secvențe semnificative:

Dezumanizarea protagonistului este determinată de Lică Sămădăul, iar scena-cheie care evidențiază această trăsătură o constituie prima întâlnire dintre cei doi. Prosopografia lui Lică este detaliată și sugestivă, având scopul de a releva trăsăturile morale ale personajului: vârsta sugerează multiplele experiențe existențiale prin care a trecut, ochii mici și verzi și cu sprâncenele dese împreunate la mijloc, trupul uscățiv simbolizează viclenia, spiritul malefic al personajului, firea pătimașă, iar cămașa albă evidențiază vanitatea, orgoliul excesiv, accentuat de bici, ca simbol al puterii. Încă de la această primă apariție, Lică se comportă ca un stăpân absolut, încercând să-l sperie pe Ghiță, uzitând un ton poruncitor, autoritar, prin interogația    M-ai înțeles? Lică îi pune în vedere că trebuie să colaboreze, să-i ofere toate informațiile și intuiește slăbiciunea acestuia pentru bani. De aceea, Lică ia toți banii cârciumarului sub formă de împrumut, spulberând astfel liniștea de până atunci.  Deși, inițial, Ghiță dovedește fermitate, tărie de caracter, curaj, încercând să fie autoritar și dârz în fața lui Lică, să reziste la propunerile nelegiuite ale acestuia, este înfrânt de extraordinara forță pe care o are Lică asupra tuturor, acesta exercitând o dominație fascinantă și asupra cârciumarului, al cărui caracter slab face concesii, se pleacă, cedează încetul cu încetul. Ispita năvalnică de a vedea banii grămadă înaintea sa anihilează celelalte laturi ale eroului;  grija tandră este înlocuită de răceală și vorbă răstită, ajungând să-și dorească să n-aibă nevastă și copii; Ghiță alege duplicitatea, dorind să pară om cinstit, dar devenind complice  la faptele necinstite ale Sămădăului.

O altă secvență semnificativă ce ilustrează relația dintre cele două personaje este spre final, când Ghiță o aruncă cu bună știință pe Ana în brațele lui Lică. Înfruntarea de voințe și interese între Lică și Ghiță va sfârși prin hotărârea protagonistului de a-i aduce lui Pintea dovezile vinovăției Sămădăului, opțiunea finală fiind aceea de a se situa, cu sacrificiul suprem, de partea legii. Simțind pericolul, Lică dorește să-l stăpânească total pe Ghiță, astfel că recurge la ultima probă a supunerii și depersonalizării: înfrângerea prin femeie, deci despărțirea de ultima vanitate și posibilitate de salvare. Din acest moment, mortificat, personajul își pierde sensul existenței, căci axa vieții morale s-a frânt.  Ghiță renunță la jocul dublu și acționează cu fermitate: îi întinde o cursă lui Lică, pleacă după jandarmul Pintea, dar la întoarcere înțelege că și-a distrus iremediabil căsnicia. Își ucide soția și este, la rândul lui, ucis de Răuț, din porunca lui Lică. Pentru a nu fi prins de jandarm, Lică alege sinuciderea, izbindu-se cu capul de un stejar, iar hanul este purificat prin foc.

Antitetice la început, raporturile dintre eroi devin treptat complementare, iar destinele lor se împletesc, se încrucișează, se unesc în moarte.  Moartea eroilor este simbolică, având valoarea unei sentințe morale. Uciderea Anei are tragismul solidarității în nenorocire, căci Ghiță dorește să-și scape soția pe care o iubește de la imensul chin al păcatului, al pierderii identității. Uciderea lui Ghiță este o consecință firească a faptelor sale, bărbatul fiind ucis mișelește din spate, fără a-și cunoaște călăul. Lică își hotărăște singur destinul, gestul său final de sinucidere înfățișând orgoliul de a nu fi prins de Pintea, intransigența, capacitatea de distrugere și autodistrugere.

3.  Componente textuale

Relevant pentru prezentarea relației dintre două personaje este titlul, instanță semiotică superioară și ordonatoare, element de paratextualitate, ce realizează legătura între universul ficțional și lumea reală, deoarece reprezintă o primă cheie interpretativă. Are valoare anticipativă şi simbolică, întrucât denumește toposul, cârciuma construită lângă o moară părăsită, loc presărat de semne, situat la răspântie, între bine și rău, ce întoarce destinul eroilor spre zodia tragicului, prin schimbarea liniștei colibei în zbucium, nefericire, însingurare și moarte. Cârciuma este o imagine a lumi, familia cârciumarului devenind o paradigmă în mic a societății.  Moara, în concepția populară, este un spațiu malefic, în care diavolul ispitește drumețul, conotațiile negative ale locului bântuit amplificându-se prin abandonarea acesteia, cu lopețile rupte, simbol al eroziunii, al încremenirii în timp. Norocul se dovedește efemer și înșelător, titlul devenind o antifrază în raport cu diegeza.


Un alt element semnificativ îl constituie raportul dintre incipit și final,  praguri textuale,ce  transferă semnificaţiile de la nivel macrotextual în formulele de intrare şi de ieşire din universul ficţional, caracterizându-se prin simetrie, întrucât sunt formulate ca discurs al unui personaj-reflector, bătrâna, mama Anei, care enunță codul moral al unei lumi ce-și întemeiază existența pe valori autentice și pe credința în soartă: Omul să fie mulțumit cu sărăcia sa, căci, dacă e vorba, nu bogăția, ci liniștea colibei tale te face fericit., sărăcia desemnând destinul.  Finalul – reîntoarcerea bătrânei cu cei doi copii și imaginea hanului purificat prin foc- reiterează același motiv al destinului, tot prin vorbele bătrânei: Simțeam eu că nu are să iasă bine, dar așa le-a fost data. Apoi ea luă copiii și plecă mai departe. Totodată, aduce sugestia continuării vieții și după consumarea tragediei, prin supraviețuirea celor nevinovați, demonstrând persistența legilor morale asupra existenței umane.


| RELAȚIA DINTRE DOUĂ PERSONAJE |
| --- |
| -Tipologia, statutul social, psihologic, moral pentru ambele personaje; |
| -prezentarea modului în care se manifeastă relația și prin două secvențe comentate; |
| - analiza a două componente textuale: titlul/ conflictul/ limbajul/ modalitățile de caracterizare a personajelor/ acțiune, incipit-final, cronotop etc. |