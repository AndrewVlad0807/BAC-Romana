Flori de mucigai


Încadrarea în curentul literar, evidențiindu-se două trăsături

Tema reflectată în comentarea a două imagini/idei poetice

Elemente de compoziție și de limbaj artistic:

-titlul;/-imaginar poetic reprezentat prin secvențele textuale;/ -motive poetice;/-figuri semantice (tropi)


Încadrarea în curentul literar, evidențiindu-se două trăsături

Arghezi, ca și Eminescu, stă în calea tuturor (E. Simion), fiind poeții emblematici ai literaturii române. Esența gândirii sale poetice aparține aparține modernismului, promovat de E.Lovinescu, cel care propunea câteva mutații esențiale  pentru sincronizarea literaturii române.

Spirit iconoclast, neîncadrabil, mereu în răspăr, Arghezi este creatorul unei paradigme lirice, cu elemente moderniste, recognoscibile în poezia Flori de mucigai, precum estetica urâtului, modul particular de folosire a limbajului - o nouă sintaxă poetică, ambiguitatea, metaforismul, poetica absenței/ a golului, varietatea lexicului; amestecul registrelor stilistice; asocieri lexicale insolite, model de versificaţie divers. Poezia deschide volumul cu același titlu ce evocă, prin imagini de o mare forță sugestivă, lumea stranie, dezolantă și contradictorie a universului carceral, substratul antropologic constituindu-l perioada detenției autorului.

Poezia reprezintă o metaforă a căutării noului în încercarea de a clădi esteticul din urât, vulgar și trivial. Alchimia poetică presupune transfigurarea lirică chiar și a realității celei mai urâte, uzitarea unor cuvinte nepoetice și transformarea lor în elemente poetice. Poetul a căutat cuvinte virginale, cuvinte puturoase, cuvinte cu râie, cuvinte care asaltează ca viespile sau te liniștesc ca răcoarea, cuvinte fulgi, cuvinte cer, cuvinte metal. La nivel lexico-semantic, utilizează o serie de termeni ce par lipsiți de poeticitate: tencuială, firidă, s-a tocit, m-am silit, unghie, ghiară.  Aspectele formale materializează incapacitatea cuvintelor de a recupera organizarea firească a discursului liric, precum în versul  Sau nu o mai am cunoscut, în care topica argheziană urmează efortul și distorsiunile unei subiectivități în criză ce se cere însă exprimată. Creația voit stângace redă lipsa de sens a universului, absurdul existenței. Discursul poetic este ambiguu, într-un limbaj voit banal turnat într-un tipar prozodic modern, cu versuri de măsură variabilă, cu libertăți ritmice și înlănțuiri de tipul ingambamentului: Le-am scris cu unghia pe tencuială/ Pe un părete de firidă goală


Unghia devine instrumentul de scris în acest spațiu în care maleficul deține funcție demiurgică: să scriu cu unghiile de la mâna stângă, mână asociată demonicului.  Unghia îngerească este tocită, epuizată sau nimicită de efort și, în cele din urmă, retrasă, de nerecunoscut, astfel încât sarcina scrierii este preluată de unghiile de la mâna stângă. Poezia înregistrează impresii stimulate de o realitate pe care, chiar dacă o percepe, fibra angelică a ființei noastre este incapabilă să o exprime, rostul de a le transmite revenindu-i fibrei demonice din noi.  Metafora tocirii unghiei îngerești poate exprima și ideea neputinței limbajului poetic tradițional, turnat în tiparul frumuseții și al perfecțiunii, de a exprima dilemele omului modern și absurdul lumii contemporane. Scriitura anticalofilă, voit stângace reprezintă singura opțiune adecvată unei existențe copleșite de urâtul și de răul din lume.

.


Tema reflectată în comentarea a două imagini/idei poetice


Încadrându-se în lirismul subiectiv, Flori de mucigai, ars poetica, are ca temă  concepția referitoare la poezie și rolul creatorului. Versurile exprimă ideea unei creații lipsite de inspirație divină. Slova de foc devine imposibilă în cadrul noii concepții poetice, lăsând să se manifeste doar slova făurită a unui creator parcă blestemat să își încerce mântuirea într-un spațiu al tenebrelor. Menirea poetului este de a scrie nu doar despre lumina spiritului omenesc, ci mai ales despre căderile și înălțările omului, ființă imperfectă, vinovată. Pentru creatorul modern, poezia nu este o stare de grație, ci trudă și suferință, efort nesfârșit de a exprima limitele condiției umane: Și m-am silit să scriu.  Lumea imaginată este un univers carceral, în care poetul rămâne, iremediabil, prizonier, fără a renunța însă la actul creator.  Imaginarul temniței ontologice reprezintă un spațiu bivalent, fiind atât un simbol al infernului, cât și al conservării omenescului, al aspirației către frumos.  Dacă în „Testament” creația este o îngemănare între „slova de foc” (inspirație, spontaneitate, har) și „slovă făurită” (meșteșug, muncă trudnică), în acest text poetic, în această nouă etapă a creației, poezia este rodul tenebrelor și al suferinței. Artistul își previne de la început cititorul că noua poezie nu mai este efectul unei revelații. Eul liric se manifestă într-un spațiu în care puterile dumnezeiești nu se mai exercită. Pretutindeni plutește întunericul, obsesia morții, aerul este greu și irespirabil. Noile „stihuri” sugerează vidul, golurile existențiale, neputința și neîmplinirea. Nicolae Balotă afirmă că „Florile de mucigai” este poezia lipsei, a setei și a foamei de a fi”.

Condiția creatorului este proiectată cosmic prin raportarea la părinții textelor sacre: Luca, Marcu, Ioan, asupra cărora a coborât harul divin figurat prin simbolurile biblice. Eul liric se distanțează de marii apostoli prin absența iluminării, căci el scrie cu puterile neajutorate. Absența revelației este afirmată insistent, prin repetarea negației într-o enumerație: Nici de taurul, nici de leul, nici de vulturul, prin care se evidențiază refuzul intervenției evangheliștilor cu însemnele lor. Taurul lui Luca simbolizează forța fizică, leul lui Marcu reprezintă puterea spiritului, iar vulturul lui Ioan aduce sugestia apropierii de universul ceresc prin înălțare. Aceste forțe i-ar fi oferit poetului atributele creatorului de geniu, inspirat; în lipsa lor, Desacralizarea este accentuată de omisiunea celui de-al patrulea apostol, Matei, al cărui protector este îngerul, intermediarul între mundan și spiritual.


-Versurile de-acum sunt stihuri fără an, fie prin pierderea noțiunii temporale în starea de claustrare, evidențiind situarea într-un prezent etern, fie prin sperata valoare artistică viitoare, ieșind din temporalitate. Poezia este definită de simbolul gropii ce sugerează existența într-un spațiu degradat, moartea, condiția umană limitată, legată de teluric și de biologic, prin apelul la sfera senzorială: De sete de apă/ Şi de foame de scrum. Pe de o parte, setea și foamea accentuează imaginea omului ca ființă biologică, apartenența la teluric, reprezentând profeții ale eternității chinului, epitafuri despre proximitatea morții, semne ale dezintegrării. Pe de altă parte, setea și foamea argheziene  înseamnă, în fond, nevoia artistului de a se lupta cu verbul, elementul sine qua non al existenței sale, poezia fiind, în același timp, un dar și o condamnare.

Elemente de compoziție și de limbaj artistic:

a.  Relevant pentru prezentarea particularităților poeziei moderniste  este titlul,  element de paratextualitate, instanță semiotică superioară și ordonatoare, dincolo de care începe universul ficțional cu toate convențiile lui. Construit intertextual și oximoronic, titlul amintește de Florile răului ale lui Ch. Baudelaire, numai că poetul român înlocuiește termenul etic (răul) cu un simbol estetic: mucegaiul, sugerând, prin sonoritate și sens, urâtul existențial. Oximoronul din titlu, prin care se alătură motivului floral (simbol al frumuseții) substantivul mucigai, sugerând descompunerea și alterarea, creează o metaforă-emblemă argheziană a esteticii urâtului. Sintagma ancorează imaginarul poetic în sfera spațiului închis, umed, specific temniței și  propice florilor de mucegai, care, în sens denotativ, sunt luminiscente, iar în sens conotativ, pot simboliza nașterea frumuseții din materia imundă, mica pâlpâire de umanitate care dăinuie și în întunericul lăuntric al ființei degradate, în universul carceral al declasaților.    „Floarea de mucigai e strălucirea putregaiului, frumusețea scelerateței, podoaba zidurilor întunecate și umede ale temniței” (O. S. Crohmălniceanu)



b.

Un alt element relevant în prezentarea particularităților poeziei îl reprezintă raportul dintre incipit și final,  praguri textuale ce esenţializează viziunea asupra lumii, transferând semnificaţiile de la nivel macrotextual în versurile de intrare şi de ieşire din universul ficţional poetic.

Incipitul surprinde condiția neobișnuită a poetului modern, imaginând actul scriiturii într-un univers carceral: Le-am scris cu unghia pe tencuială/
Pe un părete de firidă goală. Creatorul resimte absența uneltelor obișnuite de scris și de aceea folosește unghia în locul condeiului și păretele. În acest context, motivul întunericului și cel al singurătății devin simboluri ale condiției umane și, implicit, ale existenței poetului. Solitudinea ființei captive într-un orizont al nesfârșitei nopți este amplificată și de absența divinității.

Finalul reiterează urâțenia lumii carcerale care  poartă stigmatele răului, tulbură componenta angelică a ființei noastre și explică neputința sau refuzul unghiei îngerești de a-i surprinde imaginea: mă durea mâna ca o ghiară/ neputincioasă să se strângă. Contemplarea acestui tragic univers, în care omul este prizonier fără șansa evadării, provoacă acea suferință care se cere exprimată în cuvânt. Răul, urâtul nu sunt decât conjuncturi, uneori prelungite, ale destinului, cărora omul, fie și vinovat, le opune aspirația spre frumos. Opțiunea finală a eului poetic și m-am silit să scriu echivalează cu un act de revoltă, cu un gest de sfidare a lumii ostile, prin act creator, prin jertfă de sine.







Le-am scris cu unghia pe tencuială

Pe un părete de firidă goală,

Pe întuneric, în singurătate,

Cu puterile neajutate

Nici de taurul, nici de leul, nici de vulturul

Care au lucrat împrejurul

Lui Luca, lui Marcu şi lui Ioan.

Sunt stihuri fără an,

Stihuri de groapă,

De sete de apă

Şi de foame de scrum,

Stihurile de acum.

Când mi s-a tocit unghia îngerească

Am lăsat-o să crească

Şi nu mi-a crescut -

Sau nu o mai am cunoscut.


Era întuneric. Ploaia bătea departe, afară.

Şi mă durea mâna ca o ghiară

Neputincioasă să se strângă

Şi m-am silit să scriu cu unghiile de la mâna stângă.