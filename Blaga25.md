Eu nu strivesc corola de minuni a lumii

L. Blaga




Încadrarea în curentul literar, evidențiindu-se două trăsături

Tema reflectată în comentarea a două imagini/idei poetice

Elemente de compoziție și de limbaj artistic:

-titlul;/-imaginar poetic reprezentat prin secvențele textuale.


Încadrarea în curentul literar, evidențiindu-se două trăsături


În lirica lui L. Blaga, aventura cuvântului ca rană a tăcerii întemeiază un teritoriu imaginar situat la cumpăna apelor, realizând o sinteză estetică şi fiind, cum spunea N. Manolescu, mai presus de orice ideologie literară. Esența gândirii sale poetice aparține modernismului, promovat de E. Lovinescu, cel care propunea câteva mutații esențiale  pentru sincronizarea literaturii, precum intelectualizarea discursului artistic sau evoluţia poeziei de la epic la liric.

Blaga este creatorul unei paradigme lirice, cu elemente moderniste, de natură expresionistă, recognoscibile prin: viziunea artistică inedită, intensitatea expresiei, elanul dionisiac, exacerbarea eului creator, relații cu cosmicul, cu absolutul, cu ilimitatul, interesul pentru fenomenele arhetipale, metaforismul, intelectualizarea expresiei, ambiguitatea, utilizarea ingambamentului și a versului liber. Arta expresionistă, strigăt al ființei spre Dumnezeu, redă astfel un lucru încât puterea, tensiunea exterioară a acestei redări transcende lucrul.

Încadrându-se în lirismul subiectiv,dezvoltat pe o dimensiune gnomică, Eu nu strivesc corola de minuni a lumii, prima poezie din volumul de debut Poemele luminii, este o ars poetica, operă având caracter programatic, în care poetul își exprimă concepția referitoare la poezie și rolul creatorului. În revelarea acestui crez artistic, autorul foloseşte una dintre trăsăturile poeziei moderniste: prezența metaforelor revelatorii, în centrul imaginarului poetic aflându-se misterul, faţă de care  datoria noastră nu este să-l lămurim, ci să-l adâncim şi mai mult, astfel încât să-l prefacem într-un mister şi mai mare. Metafora revelatorie vraja nepătrunsului ascuns defineşte Universul, perceput în stare pură, amintind de imaginea eminesciană din Scrisoarea I, când pătruns de sine însuşi, odihnea cel nepătruns. Largi fiori de sfânt mister, întunecata zare evidenţiază, în spirit expresionist, spaţiul vast, inexorabil, necunoscutul copleşit de fiorul transcendenţei, având ca factor potenţator astrul selenar, a cărui lumină nu este îndreptată spre orizontul cosmic, ci spre spectacolul uman învăluit în taină, materializat simbolic prin flori, ochi, buze, morminte. O altă caracteristică modernistă este prozodia  cu versuri libere, de o metrică variabilă, cu libertăți ritmice și cu înlănțuiri de tipul ingambamentului, în concordanță cu fluxul interior al sentimentelor și reprezentărilor poetului: dar eu,/ eu cu lumina mea sporesc a lumii taină -/ şi-ntocmai cum cu razele ei albe luna/ nu micşorează, ci tremurătoare/ măreşte şi mai tare taina nopţii,/ aşa îmbogăţesc şi eu întunecata zare/ cu largi fiori de sfânt mister.



Tema reflectată în comentarea a două imagini/idei poetice

Fiind o ars poetica, tema operei este concepţia despre creaţie și despre rolul creatorului, la care se adăugă tema cunoașterii, Blaga susţinând ideea că arta trebuie să învăluie în mister lumea, artistul având menirea de a ocroti minunile universului şi nu de a le divulga, întrucât desluşirea acestora ar face lumea un loc banal, lipsit de sens profund: eu mă bucur că nu ştiu şi că nu pot să ştiu ce sunt lucrurile din jurul meu, pentru că numai astfel pot să proiectez în misterul lumii un înţeles.

Motivul central de iradiere a semnificaţiilor este lumina, simbol al cunoaşterii, ce conferă imaginarului poetic o structură bipolară configurată pe un raport antitetic: lumina mea, lumina altora.   În viziunea lui Blaga, lumina se prezintă în două dimensiuni: ontologică, definitorie pentru verbul a fi (lumina solară, dezvăluind contururile lumii, lumina selenară, ascunzând formele) și gnoseologică, ilustrativă pentru verbul a cunoaște. Omul poate accede la cunoaşterea lumii în două moduri: prin cunoaşterea luciferică și prin cunoaşterea paradisiacă

a. Cunoaşterea luciferică (de la luceafăr, astru ce sugerează misterul nopţii sau de la Lucifer, în faza îngerească) are ca scop amplificarea misterului prin adăugarea de noi înţelesuri, îmbogăţind fiinţa. Prin intermediul unei comparaţii dezvoltate dintre misiunea poetului şi rostul luminii selenare, sunt alăturate prezenţele şi absenţele, sunt  transpuse abstracţii din planul gândirii interiorizate în expresia lor materială, luna, marea epifanie dramatică a timpului (G. Durrand), reprezentând dublul cosmic al ființei poetice. Lumina lunii- lumina mea: analogie ce sugerează ideea că actul de creație e iluminare, revelare a tainelor, îmbogățire a misterelor ființei și ființării. Eul poetic devine eul creator, îmbogățind taina lumii cu propriul înțeles și neînțeles, participând astfel la actul demiurgiei: aşa îmbogăţesc şi eu întunecata zare/ cu largi fiori de sfânt mister.


b. Cunoaşterea paradisiacă (similară capacităţii date lui Adam de a recunoaşte, numi şi clasifica fiinţele, lucrurile), de tip logic, raţional urmăreşte lămurirea, dezvăluirea misterului, sărăcind fiinţa.  Astfel, cunoașterea aleasă de creator amplifică tainele universului prin adăugarea propriului înțeles și neînțeles, îmbogățind semnificațiile: dar eu,/ eu cu lumina mea sporesc a lumii taină. Pronumele nehotărât sugerează mulțimea celor care aleg acest tip de cunoaștere, care cercetează numai cu mintea nepătrunsul ascuns, strivind tainele universului şi înecându-le în adâncimi de întuneric  (metaforă spațială și temporală).




Elemente de compoziție și de limbaj artistic

a.         Relevant pentru prezentarea particularităților este titlul,  element de paratextualitate, ce identifică o creație, o primă cheie interpretativă, conturând un orizont de așteptare la nivelul lectorului, instanță semiotică superioară și ordonatoare, dincolo de care începe universul ficțional cu toate convențiile lui.  Poetul își instaurează rostirea poetică sub semnul eului ce transcende experiența individuală, țintind spre sfera generalului uman. Element de recurență în incipit, sintagma din titlu reliefează raportul eu poetic-univers: eu---lume,  fiind doi poli între care există spațiul unei perpetue tensiuni, al unei necontenite năzuințe de apropiere, până la identificare. Între eu și lume există  o legătură simpatetică, verbul la forma negativă nu strivesc exprimând  atitudinea protectoare a creatorului față de tainele lumii ce trebuie potențate, nu lămurite. Corola de minuni, metaforă revelatorie, evidențiază, în plan estetic, perfecțiunea, prin ideea de cerc, emblemă a totului, universul fiind o reprezentare sferică de o fragilă armonie (simbolul floral al corolei), definită prin ideea de miracol. În plan filosofic, metafora prezintă misterele universului instaurate de Marele Anonim, astfel încât lucrurile care alcătuiesc lumea sunt minuni, manifestări perceptibile ale unui absolut a cărui prezență în ele le învestește cu taină.

b.     Un alt element ilustrativ pentru specificul poeziei îl reprezintă raportul dintre incipit și final ,  praguri textuale ce esenţializează viziunea asupra lumii, transferând semnificaţiile de la nivel macrotextual în versurile de intrare şi de ieşire din universul ficţional poetic. Discursul poetic se structurează pe baza unor relații de opoziție: lumină-întuneric, eu-alții, sugrumă-sporesc, ce simbolizează antiteza dintre cele două tipuri de cunoaștere.

Incipitul

Detaliază  relația eu- univers într-un scenariu poetic al călătoriei inițiatice: în calea sa, ființa are revelația unor întruchipări concrete ale miracolului vieții și ale misterului morții, metafora calea mea fiind destinul poetic asumat.

Verbul la forma negativă nu ucid/cu mintea tainele exprimă crezul artistic faţă de tainele lumii, refuzul cunoaşterii logice, raţionale, eul poetic asumându-şi rolul de protector al acestora.

Simboluri revelatorii amplifică semnificaţia metaforei sintetice revelatorii din titlu, fiind o modalitate de a construi din părţi disparate realitatea complexă a universului  :

-flori: mirabila frumuseţe a universului, taina înfloririi, a rodirii, dimensiunea estetică a naturii, amintind de renaştere, de regenerare, ciclul existenţial complet; cunoaşterea senzorială;

-ochi:  oglindă a sufletului, spațiu al întâlnirii dintre eu și lume, o deschidere a universului interior spre tot ce înconjoară ființa, simbol al cunoaşterii contemplative, al reflexivităţii, element de esenţă divină (ochiul lui Dumnezeu din reprezentările iconice);

-  buze- cunoaşterea prin iubire, dar şi prin rostire, asociindu-se erosului şi logosului, principii întemeietoare ale sinelui şi ale universului;

- morminte – simboluri ale mineralului (țărâna), sugerează taina morţii, a marii treceri către un plan transcendent al existenţei, moartea însemnând o nouă etapă existenţială în sens mioritic, o componentă firească a existenţei ciclice; mormintele reprezintă  nevoia de eternizare a existenţei, dar şi  legătura cu trecutul, cu străbunii.

Aceste elemente alcătuitoare ale universului sunt  legate prin misterioase corespondențe, sugerate la nivel textual prin coordonare sintactică într-o enumerație.

Finalul are rol concluziv, poetul descoperind singura posibilitate dată omului de a cunoaște: iubirea.

Creatorul are capacitatea de a transcende realul sub ochii mei, însă accesul spre această zonă este condiţionată de puritatea sentimentelor: căci eu iubesc. Iubirea=instrument de cunoaștere, cale de intuire a tainelor lumii. Iubirea favorizează acordul empatic, nu rațional cu universul și cu întruchipările diverse ale acestuia (flori, ochi, buze, morminte). Prin recurența termenilor (fiecare substantiv pus sub accent stilistic prin repetarea lui și adverbial), corola pare a se închide sferic, refăcându-și perfecțiunea. Fiecare termen al enumerației devine metonimie, prin care sunt numite toate regnurile lumii fizice și toate treptele cunoașterii, însumate numai prin cunoaștere luciferică.

Prin actul poetic ce reiterează actul mitic al creaţiei, eul poetic devine eul creator, îmbogăţind taina lumii cu propriul înţeles şi neînţeles. Forța demiurgică a omului constă, deci, din crearea de noi înţelesuri care potenţează misterul, imitând astfel actul divin al creaţiei realizat de Marele Anonim. Tot ce este terestru caută acest lucru: lacul oglindeşte stelele pentru că vrea să fie cer, iar omul oglindeşte misterul, pentru că vrea să fie parte a divinităţii.

















Eu nu strivesc corola de minuni a lumii

L.  Blaga



Eu nu strivesc corola de minuni a lumii
şi nu ucid
cu mintea tainele, ce le-ntâlnesc
în calea mea
în flori, în ochi, pe buze ori morminte.

Lumina altora
sugrumă vraja nepătrunsului ascuns
în adâncimi de întuneric.

dar eu,
eu cu lumina mea sporesc a lumii taină -
şi-ntocmai cum cu razele ei albe luna
nu micşorează, ci tremurătoare
măreşte şi mai tare taina nopţii,
aşa îmbogăţesc şi eu întunecata zare
cu largi fiori de sfânt mister
şi tot ce-i neînţeles
se schimbă-n neînţelesuri şi mai mari
sub ochii mei-
căci eu iubesc
şi flori şi ochi şi buze şi morminte.