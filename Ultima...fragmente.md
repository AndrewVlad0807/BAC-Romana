În primăvara anului 1916, ca sublocotenent proaspăt, întâia dată concentrat, luasem parte, cu un regiment de infanterie din capitală, la fortificarea văii Prahovei, între Bușteni și Predeal. Niște șănțulețe ca pentru scurgere de apă, acoperite ici și colo cu ramuri și frunziș, întărite cu pământ ca de un lat de mână, erau botezate de noi tranșee și apărau un front de vreo zece kilometri…

Un proces dezbătut la Curtea-cu-jurați din București a sfârșit printr-o achitare, pătimaș comentată. Un bărbat din așa-zisa societate bună și-a ucis nevasta necredincioasă și a fost absolvit de vină de către judecătorii lui.

- O iubire mare e mai curând un proces de autosugestie... Trebuie timp și trebuie complicitate pentru formarea ei. De cele mai multe ori te obișnuiești greu, la început, să-ți placă femeia fără care mai târziu nu mai poți trăi. Iubești întâi din milă, din îndatorire, din duioșie, iubești pentru că știi că asta o face fericită, îți repeți că nu e loial s-o jignești, să înșeli atâta încredere. Pe urmă te obișnuiești cu surâsul și vocea ei, așa cum te obișnuiești cu un peisaj. Și treptat îți trebuiește prezența ei zilnică. Înăbuși în tine mugurii oricăror altor prietenii și iubiri. Toate planurile de viitor ți le faci în funcție de nevoile și preferințele ei. Vrei succese ca să ai surâsul ei… Orice iubire e ca un monoideism, voluntar la început, patologic pe urmă.

Totuși, femeia crede că din această simbioză sentimentală, care e iubirea, poate să-și ia înapoi numai partea pe care a adus-o ea fără să facă rău restului... Trebuie să se știe că și iubirea are riscurile ei. Că acei care se iubesc au drept de viață și de moarte, unul asupra celuilalt.


A doua zi a fost năvală de cunoscuți... Fraze goale de conținut, stupidități fără legături de rudenie cu realitatea. În corespondență am dat și peste o scrisoare anonimă..."Domnule, pe când d-ta lupți pentru patrie nevasta d-tale te înșală ca o târfă cu un individ Grigoriade, care e la cenzură, vezi bine.Îi poți găsi oricând între 6-9 în strada Rozelor opt bis, unde merge la el. Căci poate că acum n-o avea nerușinarea să-l aducă tot la d-ta acasă."Ce n-aș fi dat altă dată pentru ca să am certitudinea că mă înșală. Cum așteptam la pândă, cu fruntea arsă și pumnii crispați!

Acum, când vine, îi arăt scrisoarea zâmbind. Un moment devine palidă, mă examinează alarmată și bănuitoare, însă când mă vede liniștit, socoate că nu cred.

- E o murdărie... Știi că toți ne invidiază. Ah, lumea asta rea... Uite ce calomnii mai născocește. Dacă ar fi să te iei după toți... Poftim, să fi fost tu mai bănuitor acum... Ah, mi-e o silă de oameni... Nu mai poți ieși... Firește, am fost de câteva ori în oraș, nu singură: cu Anișoara, cu Iorgu, și a venit cu noi și Grigoriade. Am fost la teatru și pe urmă la restaurant. Ah, și dintr-atâta...

Vorbește mult, platitudini încălecate, asociate la întâmplare, și zâmbetul meu binevoitor o încurajează...

- Ascultă, fată dragă, ce-ai zice tu dacă ne-am despărți?

Parcă i-a despicat cineva țeasta în două. Altă avalanșă de întrebări gemute, de protestări scâncite.

Mă gândesc halucinat că aș fi putut ucide pentru femeia asta... că aș fi fost închis din cauza ei, pentru crimă:

- "Vezi, aia blondă de colo...? nu... ailaltă mai grasă puțin, de la masa cu cei doi domni și două doamne...

- E nevasta lui Gheorghidiu... Nu-ți mai aduci aminte...?

- A... pentru asta? Ce-a găsit la ea, dragă? să ucidă pentru ea... nu mai putea găsi alta la fel?"         A doua zi m-am mutat la hotel pentru săptămâna pe care aveam s-o mai petrec în permisie. I-am dăruit nevesti-mi încă o sumă ca aceea cerută de ea la Câmpulung și m-am interesat să văd cu ce formalitate îi pot dărui casele de la Constanța. I-am scris că-i las absolut tot ce e în casă, de la obiecte de preț la cărți... de la lucruri personale, la amintiri. Adică tot trecutul.

Secvențe:

-excursia la Odobești

Anişoara, care avea „mania excursiilor «în bandă», a căror promiscuitate mie îmi făcea silă”, hotărăşte ca de Sfântul Constantin şi Elena să plece cu toţii pentru trei zile la Odobeşti, cu trei maşini. Ştefan este surprins de eforturile pe care soţia lui le-a făcut pentru ca să-l aibă în maşină pe domnul G., „dansatorul abia cunoscut cu două săptămâni în urmă”, chiar dacă pentru asta trebuise să deranjeze „de două ori pe toată lumea”.

Plimbarea la Odobeşti declanşează suferința protagonistului, pune sub semnul îndoielii fidelitatea soţiei, orice element exterior provoacă în sufletul său catastrofe chinuitoare. Compania insistentă a domnului G., avocat obscur, dar bărbat monden, plimbările cu maşina, aşezarea Elei la masă lângă el, gesturile familiare (mănâncă din farfuria lui) sunt tot atâtea prilejuri de observaţie atentă şi frământare interioară care provoacă eroului o chinuitoare suferinţă: „în cele trei zile, cât am stat la Odobeşti, am fost ca şi bolnav, cu toate că păream uneori de o veselie excesivă. Îmi descopeream nevasta cu o uimire dureroasă”.

O altă suferinţă i-o provoacă faptul că, la masa de seară, G. nu se aşezase lângă Ela şi ea părea disperată şi deznădăjduită, iar Ştefan vedea că ochii ei „albaştri de copil erau tulburi şi îşi muşca îndurerată, deseori, buza de jos, moale şi roşie. (...) Niciodată nu m-am simţit mai descheiat de mine însumi, mai nenorocit. Am crezut atâta vreme că eu sunt singurul motiv de durere sau de bucurie pentru femeia mea, iar azi descoperam că ochii ei sunt gata să plângă pentru altul, că suferea şi ea, plăpândă, ceea ce eu înduram ros în adânc, de două zile”.

Gheorghidiu suferă nu numai din orgoliu, deziluzie şi neputinţă, dar şi că se sileşte să-şi ascundă chinurile, se dedublează: „Mă chinuiam lăuntric ca să par vesel (...) Şi eu mă simţeam imbecil şi ridicul, fără simţul realităţii, şi naiv ca un predestinat «coarnelor»”. Nervos peste măsură, Ştefan îi spune că la întoarcere va divorţa de ea, însă Ela este candidă şi nevinovată, jură că nu ştie despre ce vorbeşte el şi-i argumentează că toate femeile din grup fac la fel şi soţii lor nu se supără.


-ultima noapte la Câmpulung

Gheorghidiu este mistuit de o incertitudine chinuitoare. Astfel, în timp ce Ştefan este concentrat pe Valea Prahovei, este chemat de Ela la Câmpulung în scopul de a-l convinge să treacă pe numele ei o sumă de bani de la bancă, pentru a-şi asigura existenţa în situaţia în care el ar pieri pe front. Soţul este cu atât mai bulversat cu cât îl zăreşte în oraş pe domnul G. și hotărăşte să-i ucidă pe amândoi, dar este rechemat la unitate şi trimis în luptă.  Izbucnirea războiului însă îl împiedică să verifice dacă Ela îl înşela cu adevărat. Mai târziu, după experiența războiului, va citi cu indiferență biletul anonim care-i dezvăluie trădarea Elei, cerându-i cu seninătate divorțul.


- capitolul Ne-a acoperit pământul lui Dumnezeu


Batalionul lui Gheorghidiu participă la o bătălie crâncenă, fiind luaţi prin surprindere de inamic, din a cărui strategie ostaşii români nu înţeleg ce se întâmplă. Infanteriştii duşmani „s-au oprit după treizeci de paşi şi, în loc să deschidă focul, stau şi se uită la noi. Ne uităm unii la alţii, cum se uită vecinii, în faţa casei, unii la alţii, peste drum”. Apoi brusc, o salvă de obuze, „urlând aprig” se abat peste armata română, exploziile se succed organizat, românii fug la întâmplare, nu există nicăieri o cale de scăpare de sub ploaia de gloanţe, care cade cu înverşunare peste ei. Un soldat spune întruna, „silabisind tărăgănat, ca un blestem, de la început: «Ne-a acoperit pământul lui Dumnezeu...»”.

Tirul artileriei se năpusteşte cu furie asupra bieţilor români, obuzele care cad în mlaştină „ne acoperă din nou obrajii cu noroi, iar cele care caută muchia malului se apropie şi se depărtează. Fiecare explozie ne năuceşte bătându-ne mereu ţepi de fier, cu ciocanul, în urechi şi vuieşte groaznic de metalic, ca şi cum vagoane de tablă ar cădea de la etaj pe bazalt”. Un ostaş a văzut cum un obuz i-a retezat capul unui alt soldat, care „fugea, aşa fără cap, după dumneavoastră, domnule locotenent. A mers cam la vreo patru-cinci paşi şi pe urmă a îngenuncheat şi a căzut”.