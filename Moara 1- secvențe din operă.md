O scenă-cheie  o constituie prima întâlnire dintre Ghiță și Lică . Prosopografia lui Lică este detaliată și sugestivă, având scopul de a releva trăsăturile morale ale personajului: vârsta sugerează multiplele experiențe existențiale prin care a trecut, „ochii mici și verzi și cu sprâncenele dese împreunate la mijloc, trupul uscățiv” simbolizează viclenia, spiritul malefic al personajului, firea pătimașă, iar cămașa albă evidențiază vanitatea, orgoliul excesiv, accentuat de biciul cu codoriștea de os împodobit, ca simbol al puterii. Încă de la această primă apariție, Lică se comportă ca un stăpân absolut, încercând să-l sperie pe Ghiță, uzitând un ton poruncitor, autoritar, prin interogația „M-ai înțeles?” Deși, inițial, Ghiță dovedește fermitate, tărie de caracter, curaj, încercând să fie autoritar și dârz în fața lui Lică, să reziste la propunerile nelegiuite ale acestuia, este înfrânt de extraordinara forță pe care o are Lică asupra tuturor, acesta exercitând o dominație fascinantă și asupra cârciumarului, al cărui caracter slab face concesii, se pleacă, cedează încetul cu încetul. Ispita năvalnică de „a vedea banii grămadă” înaintea sa anihilează celelalte laturi ale eroului, suferind o schimbare dramatică: teama, suspiciunea, sentimentul înstrăinării alternează cu remușcările și cu sentimentul culpabilității;  grija tandră este înlocuită de răceală și vorbă răstită, ajungând să-și dorească să n-aibă nevastă și copii; Ghiță alege duplicitatea, dorind să pară om cinstit, dar devenind complice  la faptele necinstite ale Sămădăului.

O altă secvență semnificativă ilustrează ultima ipostază,  cea a omului imoral, căzut din demnitatea ființei morale în zonele obscure ale instinctelor: lăcomie, orgoliu, sete de răzbunare oarbă, gelozie. Ghiță o aruncă cu bună știință pe Ana în brațele lui Lică, dintr-o pornire irațională spre autodistrugere, întrucât pierderea Anei echivalează cu anularea ultimei valori morale pe care o deține, acest gest ilustrând mistuirea de sine. Înfruntarea de voințe și interese între Lică și Ghiță va sfârși prin hotărârea protagonistului de a-i aduce lui Pintea dovezile vinovăției Sămădăului, opțiunea finală fiind aceea de a se situa, cu sacrificiul suprem, de partea legii. Simțind pericolul, Lică dorește să-l stăpânească total pe Ghiță, astfel că recurge la ultima probă a supunerii și depersonalizării: înfrângerea prin femeie, deci despărțirea de ultima vanitate și posibilitate de salvare. Din acest moment, mortificat, personajul își pierde sensul existenței, căci axa vieții morale s-a frânt, omul nu mai dispune de sine însuși. Înțelegând că și-a distrus iremediabil viața, Ghiță renunță la jocul dublu, la disimularea geloziei și a urii și acționează cu fermitate, dar revenirea la valorile autentice nu mai este posibilă și eroii vor plăti cu viața abaterea de la norma etică.

Antitetice la început, raporturile dintre eroi devin treptat complementare, iar destinele lor se împletesc, se încrucișează, se unesc în moarte.  Moartea eroilor este simbolică, având valoarea unei sentințe morale. Uciderea Anei are tragismul solidarității în nenorocire, în acest gest interpretat drept limită a degradării umane existând o formă deviată a demnității, căci Ghiță dorește să-și scape soția pe care o iubește de la imensul chin al păcatului, al pierderii identității, încercând să scape dintr-un rău printr-un alt rău: „Nu-ți fie teamă...tu știi că-mi ești dragă ca lumina ochilor...am să te omor cum mi-aș omorî copilul când ar trebui să-l scap din chinurile călăului.” Uciderea lui Ghiță este o consecință firească a faptelor sale, bărbatul fiind ucis mișelește din spate, fără a-și cunoaște călăul, sugerându-se astfel  existența sa sub semnul păcatului (fiind purtător al vinei morale) și faptul că nimic nu este mai presus de legea morală nescrisă a obștei, condiție esențială a existenței omenești. Lică își hotărăște singur destinul, gestul său final de sinucidere înfățișând orgoliul de a nu fi prins de Pintea, intransigența, capacitatea de distrugere și autodistrugere.