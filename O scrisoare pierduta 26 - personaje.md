O SCRISOARE PIERDUTĂ

I.L.CARAGIALE


Ființe de hârtie (R. Barthes), instanțe dramatice, locuitori ai lumii ficționale, personajele sunt ipostaze ontologice, în raport cu existența și cu limitele condiției umane, întrucât exprimă un fel de a fi în lume și  parcurg un traseu existențial semnificativ.

Tipologie. Statut social, moral, psihologic

Caragiale este considerat cel mai mare creator de tipuri din literatura română, căci personajele lui fac concurență stării civile. Inspirate din realitate, personajele întruchipează defecte umane evidențiate prin comicul de caracter, încadrându-se în clase tipologice, precum încornoratul - Trahanche, junele – prim (Tipătescu), cocheta adulterină, Zoe, politicianul ticălos (Cațavencu) sau prost (Farfuridi), Dandanache fiind mai prost ca Farfuridi și mai canalie decât Cațavencu.  Personajele lui Caragiale dezvăluie  o structură de adâncime modernă, transgresând tiparele tipologice și evidențiind o succesiune de măști ce ascund vidul interior.

Statutul social al lui Ștefan Tipătescu este de om politic, prefectul județului, reprezentând puterea executivă, dar spre deosebire de ceilalți este un om instruit. Superior celorlalţi prin pregătire, avere, statut social (caracterizat de către Pristanda, printr-o semnificativă triadă- avere, putere, iubire: moșia, moșie, foncția, foncție, coana Joițica, coana Joițica), Tipătescu are conștiința puterii absolute, folosind funcţia învestită  ca privilegiu  personal, în  avantaj propriu, dovedind  moravurile specifice clasei politice. El renunță la o carieră strălucită în structurile superioare ale partidului la București pentru a rămâne în orășelul de munte.  Zoe și Tipătescu nu fac greșeli de exprimare, nu sunt sancționați prin comicul de limbaj, imoralitatea lor manifestându-se în planul vieții de familie, prin existența triunghiului conjugal și prin implicarea în măsluirea alegerilor, aspecte ce definesc statutul moral.  Inteligent, educat, Tipătescu este om de acțiune, cu un temperament coleric. Deși statutul psihologic îl definește ca amorez, personajul transgresează această tipologie, fiindcă este gata   să-și asume responsabilitatea față de femeia iubită, căreia îi propune să fugă cu el. Comicul onomastic evidențiază sugestiv trăsăturile fundamentale, cuvântul tip de la care este derivat numele personajului îl desemnează ca pe un om cu o personalitate puternică, fiind însă banalizat prin atașarea sufixului escu. Mai mult, între măștile sale se numără și aceea a unui personaj-reflector, singurul capabil să se distanțeze prin ironie de o lume pe care o amendează critic: Ce lume! Ce lume! Ce lume!

Zoe, unicul personaj feminin al operei, este ultima pe lista de personaje, căci viața politică nu era accesibilă femeilor în vremea aceea, autorul fixându-i statutul social prin raportare la soțul ei: Zoe Trahanache, soția celui mai de sus. Provenind din limba greacă și însemnând viață, numele protagonistei antrenează conotațiile energiei și ale dorinței de a izbândi în ceea ce-și propune; faptul că este o femeie conștientă de triumful seducerii bărbaților este dat probabil tot de conținutul onomastic, deoarece în limba ebraică Zoe este numele Evei. Zoe Trahanache nu este doar cocheta adulterină, ci și o femeie voluntară, ambițioasă care apelează la poziția ei de primă-doamnă a micului oraș și toate armele feminine pentru a-i manevra pe cei din jur.

Trăsături, secvențe

O trăsătură definitorie a lui Ștefan Tipătescu este orgoliul, însoțit de impulsivitate, caracteristică evidențiată și de Trahanache, în mod direct, când spune despre prefect că este bun băiat, deștept, cu carte, dar iute. -Vezi două secvențe de la particularități.

Componente textuale Vezi componentele de la particularități (titlul și didascaliile)


| CARACTERIZAREA PERSONAJULUI | RELAȚIA DINTRE DOUĂ PERSONAJE |
| --- | --- |
| -Tipologia, statutul social, psihologic, moral al personajului | -Tipologia, statutul social, psihologic, moral pentru ambele personaje |
| -evidențierea a unei trăsături prin două secvențe comentate | -prezentarea modului în care se manifeastă relația și prin două secvențe comentate |
| -analiza a două componente textuale: titlul/ conflictul/ limbajul/ modalitățile de caracterizare a personajelor/ acțiune | - analiza a două componente textuale: titlul/ conflictul/ limbajul/ modalitățile de caracterizare a personajelor/ acțiune |